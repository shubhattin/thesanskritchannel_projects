[
  {
    "text": "१० मधुच्छन्दा वैश्वामित्रः । इन्द्रः । गायत्री ।",
    "index": 0,
    "shloka_num": null
  },
  {
    "text": "आ त्वेता॒ नि षी॑द॒तेन्द्र॑म॒भि प्र गा॑यत ।\nसखा॑य॒: स्तोम॑वाहसः ॥१॥",
    "index": 1,
    "shloka_num": 1
  },
  {
    "text": "पु॒रू॒तमं॑ पुरू॒णामीशा॑नं॒ वार्या॑णाम् ।\nइन्द्रं॒ सोमे॒ सचा॑ सु॒ते ॥२॥",
    "index": 2,
    "shloka_num": 2
  },
  {
    "text": "स घा॑ नो॒ योग॒ आ भु॑व॒त् स रा॒ये स पुरं॑ध्याम् ।\nगम॒द्वाजे॑भि॒रा स न॑: ॥३॥",
    "index": 3,
    "shloka_num": 3
  },
  {
    "text": "यस्य॑ सं॒स्थे न वृ॒ण्वते॒ हरी॑ स॒मत्सु॒ शत्र॑वः ।\nतस्मा॒ इन्द्रा॑य गायत ॥४॥",
    "index": 4,
    "shloka_num": 4
  },
  {
    "text": "सु॒त॒पाव्ने॑ सु॒ता इ॒मे शुच॑यो यन्ति वी॒तये॑ ।\nसोमा॑सो॒ दध्या॑शिरः ॥५॥",
    "index": 5,
    "shloka_num": 5
  },
  {
    "text": "त्वं सु॒तस्य॑ पी॒तये॑ स॒द्यो वृ॒द्धो अ॑जायथाः ।\nइन्द्र॒ ज्यैष्ठ्या॑य सुक्रतो ॥६॥",
    "index": 6,
    "shloka_num": 6
  },
  {
    "text": "आ त्वा॑ विशन्त्वा॒शव॒: सोमा॑स इन्द्र गिर्वणः ।\nशं ते॑ सन्तु॒ प्रचे॑तसे ॥७॥",
    "index": 7,
    "shloka_num": 7
  },
  {
    "text": "त्वां स्तोमा॑ अवीवृध॒न् त्वामु॒क्था श॑तक्रतो ।\nत्वां व॑र्धन्तु नो॒ गिर॑: ॥८॥",
    "index": 8,
    "shloka_num": 8
  },
  {
    "text": "अक्षि॑तोतिः सनेदि॒मं वाज॒मिन्द्र॑: सह॒स्रिण॑म् ।\nयस्मि॒न् विश्वा॑नि॒ पौंस्या॑ ॥९॥",
    "index": 9,
    "shloka_num": 9
  },
  {
    "text": "मा नो॒ मर्ता॑ अ॒भि द्रु॑हन्त॒नूना॑मिन्द्र गिर्वणः ।\nईशा॑नो यवया व॒धम् ॥१०॥",
    "index": 10,
    "shloka_num": 10
  }
]
