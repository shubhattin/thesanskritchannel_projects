[
  {
    "text": "१६ गाथिनो विश्वामित्रः । अग्निः, ५ ऋत्विजो वा । त्रिष्टुप्, १, ४, १०, १२ अनुष्टुप्, ६, ११, १४, १५ जगती ।",
    "index": 0,
    "shloka_num": null
  },
  {
    "text": "अस्ती॒दम॑धि॒मन्थ॑न॒मस्ति॑ प्र॒जन॑नं कृ॒तम्  ।",
    "index": 1,
    "shloka_num": null
  },
  {
    "text": "ए॒तां वि॒श्पत्नी॒मा भ॑रा॒ग्निं म॑न्थाम पू॒र्वथा॑  ॥१॥",
    "index": 2,
    "shloka_num": 1
  },
  {
    "text": "अ॒रण्यो॒र्निहि॑तो जा॒तवे॑दा॒ गर्भ॑ इव॒ सुधि॑तो ग॒र्भिणी॑षु  ।",
    "index": 3,
    "shloka_num": null
  },
  {
    "text": "दि॒वेदि॑व॒ ईड्यो॑ जागृ॒वद्भि॑र्ह॒विष्म॑द्भिर्मनु॒ष्ये॑भिर॒ग्निः  ॥२॥",
    "index": 4,
    "shloka_num": 2
  },
  {
    "text": "उ॒त्ता॒नाया॒मव॑ भरा चिकि॒त्वान् त्स॒द्यः प्रवी॑ता॒ वृष॑णं जजान  ।",
    "index": 5,
    "shloka_num": null
  },
  {
    "text": "अ॒रु॒षस्तू॑पो॒ रुश॑दस्य॒ पाज॒ इळा॑यास्पु॒त्रो व॒युने॑ऽजनिष्ट  ॥३॥",
    "index": 6,
    "shloka_num": 3
  },
  {
    "text": "इळा॑यास्त्वा प॒दे व॒यं नाभा॑ पृथि॒व्या अधि॑  ।",
    "index": 7,
    "shloka_num": null
  },
  {
    "text": "जात॑वेदो॒ नि धी॑म॒ह्यग्ने॑ ह॒व्याय॒ वोळह॑वे  ॥४॥",
    "index": 8,
    "shloka_num": 4
  },
  {
    "text": "मन्थ॑ता नरः क॒विमद्व॑यन्तं॒ प्रचे॑तसम॒मृतं॑ सु॒प्रती॑कम्  ।",
    "index": 9,
    "shloka_num": null
  },
  {
    "text": "य॒ज्ञस्य॑ के॒तुं प्र॑थ॒मं पु॒रस्ता॑द॒ग्निं न॑रो जनयता सु॒शेव॑म्  ॥५॥",
    "index": 10,
    "shloka_num": 5
  },
  {
    "text": "यदी॒ मन्थ॑न्ति बा॒हुभि॒र्वि रो॑च॒तेऽश्वो॒ न वा॒ज्य॑रु॒षो वने॒ष्वा  ।",
    "index": 11,
    "shloka_num": null
  },
  {
    "text": "चि॒त्रो न याम॑न्न॒श्विनो॒रनि॑वृत॒: परि॑ वृण॒क्त्यश्म॑न॒स्तृणा॒ दह॑न्  ॥६॥",
    "index": 12,
    "shloka_num": 6
  },
  {
    "text": "जा॒तो अ॒ग्नी रो॑चते॒ चेकि॑तानो वा॒जी विप्र॑: कविश॒स्तः सु॒दानु॑:  ।",
    "index": 13,
    "shloka_num": null
  },
  {
    "text": "यं दे॒वास॒ ईड्यं॑ विश्व॒विदं॑ हव्य॒वाह॒मद॑धुरध्व॒रेषु॑  ॥७॥",
    "index": 14,
    "shloka_num": 7
  },
  {
    "text": "सीद॑ होत॒: स्व उ॑ लो॒के चि॑कि॒त्वान् त्सा॒दया॑ य॒ज्ञं सु॑कृ॒तस्य॒ योनौ॑  ।",
    "index": 15,
    "shloka_num": null
  },
  {
    "text": "दे॒वा॒वीर्दे॒वान् ह॒विषा॑ यजा॒स्यग्ने॑ बृ॒हद् यज॑माने॒ वयो॑ धाः  ॥८॥",
    "index": 16,
    "shloka_num": 8
  },
  {
    "text": "कृ॒णोत॑ धू॒मं वृष॑णं सखा॒योऽस्रे॑धन्त इतन॒ वाज॒मच्छ॑  ।",
    "index": 17,
    "shloka_num": null
  },
  {
    "text": "अ॒यम॒ग्निः पृ॑तना॒षाट् सु॒वीरो॒ येन॑ दे॒वासो॒ अस॑हन्त॒ दस्यू॑न्  ॥९॥",
    "index": 18,
    "shloka_num": 9
  },
  {
    "text": "अ॒यं ते॒ योनि॑ॠ॒त्वियो॒ यतो॑ जा॒तो अरो॑चथाः  ।",
    "index": 19,
    "shloka_num": null
  },
  {
    "text": "तं जा॒नन्न॑ग्न॒ आ सी॒दाथा॑ नो वर्धया॒ गिर॑:  ॥१०॥ ॥",
    "index": 20,
    "shloka_num": null
  },
  {
    "text": "तनू॒नपा॑दुच्यते॒ गर्भ॑ आसु॒रो नरा॒शंसो॑ भवति॒ यद् वि॒जाय॑ते  ।",
    "index": 21,
    "shloka_num": null
  },
  {
    "text": "मा॒त॒रिश्वा॒ यदमि॑मीत मा॒तरि॒ वात॑स्य॒ सर्गो॑ अभव॒त् सरी॑मणि  ॥११॥ ॥",
    "index": 22,
    "shloka_num": null
  },
  {
    "text": "सु॒नि॒र्मथा॒ निर्म॑थितः सुनि॒धा निहि॑तः क॒विः  ।",
    "index": 23,
    "shloka_num": null
  },
  {
    "text": "अग्ने॑ स्वध्व॒रा कृ॑णु दे॒वान् दे॑वय॒ते य॑ज  ॥१२॥",
    "index": 24,
    "shloka_num": 12
  },
  {
    "text": "अजी॑जनन्न॒मृतं॒ मर्त्या॑सोऽस्रे॒माणं॑ त॒रणिं॑ वी॒ळुज॑म्भम्  ।",
    "index": 25,
    "shloka_num": null
  },
  {
    "text": "दश॒ स्वसा॑रो अ॒ग्रुव॑: समी॒चीः पुमां॑सं जा॒तम॒भि सं र॑भन्ते  ॥१३॥",
    "index": 26,
    "shloka_num": 13
  },
  {
    "text": "प्र स॒प्तहो॑ता सन॒काद॑रोचत मा॒तुरु॒पस्थे॒ यदशो॑च॒दूध॑नि  ।",
    "index": 27,
    "shloka_num": null
  },
  {
    "text": "न नि मि॑षति सु॒रणो॑ दि॒वेदि॑वे॒ यदसु॑रस्य ज॒ठरा॒दजा॑यत  ॥१४॥",
    "index": 28,
    "shloka_num": 14
  },
  {
    "text": "अ॒मि॒त्रा॒युधो॑ म॒रुता॑मिव प्र॒याः प्र॑थम॒जा ब्रह्म॑णो॒ विश्व॒मिद् वि॑दुः  ।",
    "index": 29,
    "shloka_num": null
  },
  {
    "text": "द्यु॒म्नव॒द् ब्रह्म॑ कुशि॒कास॒ एरि॑र॒ एक॑एको॒ दमे॑ अ॒ग्निं समी॑धिरे  ॥१५॥",
    "index": 30,
    "shloka_num": 15
  },
  {
    "text": "यद॒द्य त्वा॑ प्रय॒ति य॒ज्ञे अ॒स्मिन् होत॑श्चिकि॒त्वोऽवृ॑णीमही॒ह  ।",
    "index": 31,
    "shloka_num": null
  },
  {
    "text": "ध्रु॒वम॑या ध्रु॒वमु॒ताश॑मिष्ठाः प्रजा॒नन् वि॒द्वाँ उप॑ याहि॒ सोम॑म्  ॥१६॥",
    "index": 32,
    "shloka_num": 16
  }
]
