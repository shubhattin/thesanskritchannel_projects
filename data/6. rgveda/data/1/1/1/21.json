[
  {
    "text": "६ मेधातिथिः काण्वः । इन्द्राग्नी । गायत्री ।",
    "index": 0,
    "shloka_num": null
  },
  {
    "text": "इ॒हेन्द्रा॒ग्नी उप॑ ह्वये॒ तयो॒रित् स्तोम॑मुश्मसि ।\nता सोमं॑ सोम॒पात॑मा ॥१॥",
    "index": 1,
    "shloka_num": 1
  },
  {
    "text": "ता य॒ज्ञेषु॒ प्र शं॑सतेन्द्रा॒ग्नी शु॑म्भता नरः ।\nता गा॑य॒त्रेषु॑ गायत ॥२॥",
    "index": 2,
    "shloka_num": 2
  },
  {
    "text": "ता मि॒त्रस्य॒ प्रश॑स्तय इन्द्रा॒ग्नी ता ह॑वामहे ।\nसो॒म॒पा सोम॑पीतये ॥३॥",
    "index": 3,
    "shloka_num": 3
  },
  {
    "text": "उ॒ग्रा सन्ता॑ हवामह॒ उपे॒दं सव॑नं सु॒तम् ।\nइ॒न्द्रा॒ग्नी एह ग॑च्छताम् ॥४॥",
    "index": 4,
    "shloka_num": 4
  },
  {
    "text": "ता म॒हान्ता॒ सद॒स्पती॒ इन्द्रा॑ग्नी॒ रक्ष॑ उब्जतम् ।\nअप्र॑जाः सन्त्व॒त्रिण॑: ॥५॥",
    "index": 5,
    "shloka_num": 5
  },
  {
    "text": "तेन॑ स॒त्येन॑ जागृत॒मधि॑ प्रचे॒तुने॑ प॒दे ।\nइन्द्रा॑ग्नी॒ शर्म॑ यच्छतम् ॥६॥",
    "index": 6,
    "shloka_num": 6
  }
]
