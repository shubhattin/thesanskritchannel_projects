[
  {
    "text": "६ मैत्रावरुणिर्वसिष्ठ: । (वृष्टिकाम ), कुमार आग्नेयो वा  ।पर्जन्य: । त्रिष्टुप्  ।",
    "index": 0,
    "shloka_num": null
  },
  {
    "text": "ति॒स्रो वाच॒: प्र व॑द॒ ज्योति॑रग्रा॒ या ए॒तद्दु॒ह्रे म॑धुदो॒घमूध॑:  ।",
    "index": 1,
    "shloka_num": null
  },
  {
    "text": "स व॒त्सं कृ॒ण्वन्गर्भ॒मोष॑धीनां स॒द्यो जा॒तो वृ॑ष॒भो रो॑रवीति  ॥१॥",
    "index": 2,
    "shloka_num": 1
  },
  {
    "text": "यो वर्ध॑न॒ ओष॑धीनां॒ यो अ॒पां यो विश्व॑स्य॒ जग॑तो दे॒व ईशे॑  ।",
    "index": 3,
    "shloka_num": null
  },
  {
    "text": "स त्रि॒धातु॑ शर॒णं शर्म॑ यंसत्त्रि॒वर्तु॒ ज्योति॑: स्वभि॒ष्ट्य१स्मे  ॥२॥",
    "index": 4,
    "shloka_num": 2
  },
  {
    "text": "स्त॒रीरु॑ त्व॒द्भव॑ति॒ सूत॑ उ त्वद्यथाव॒शं त॒न्वं॑ चक्र ए॒षः  ।",
    "index": 5,
    "shloka_num": null
  },
  {
    "text": "पि॒तुः पय॒: प्रति॑ गृभ्णाति मा॒ता तेन॑ पि॒ता व॑र्धते॒ तेन॑ पु॒त्रः  ॥३॥",
    "index": 6,
    "shloka_num": 3
  },
  {
    "text": "यस्मि॒न्विश्वा॑नि॒ भुव॑नानि त॒स्थुस्ति॒स्रो द्याव॑स्त्रे॒धा स॒स्रुराप॑:  ।",
    "index": 7,
    "shloka_num": null
  },
  {
    "text": "त्रय॒: कोशा॑स उप॒सेच॑नासो॒ मध्व॑: श्चोतन्त्य॒भितो॑ विर॒प्शम्  ॥४॥",
    "index": 8,
    "shloka_num": 4
  },
  {
    "text": "इ॒दं वच॑: प॒र्जन्या॑य स्व॒राजे॑ हृ॒दो अ॒स्त्वन्त॑रं॒ तज्जु॑जोषत्  ।",
    "index": 9,
    "shloka_num": null
  },
  {
    "text": "म॒यो॒भुवो॑ वृ॒ष्टय॑: सन्त्व॒स्मे सु॑पिप्प॒ला ओष॑धीर्दे॒वगो॑पाः  ॥५॥",
    "index": 10,
    "shloka_num": 5
  },
  {
    "text": "स रे॑तो॒धा वृ॑ष॒भः शश्व॑तीनां॒ तस्मि॑न्ना॒त्मा जग॑तस्त॒स्थुष॑श्च  ।",
    "index": 11,
    "shloka_num": null
  },
  {
    "text": "तन्म॑ ऋ॒तं पा॑तु श॒तशा॑रदाय यू॒यं पा॑त स्व॒स्तिभि॒: सदा॑ नः  ॥६॥",
    "index": 12,
    "shloka_num": 6
  }
]
