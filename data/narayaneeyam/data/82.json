[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "द्व्यशीतितमम् दशकम्",
        "index": 1,
        "shloka_num": null
    },
    {
        "text": "बाणयुद्धम् नृग मोक्ष: च",
        "index": 2,
        "shloka_num": null
    },
    {
        "text": "प्रद्युम्नो रौक्मिणेय: स खलु तव कला शम्बरेणाहृतस्तं",
        "index": 3,
        "shloka_num": null
    },
    {
        "text": "हत्वा रत्या सहाप्तो निजपुरमहरद्रुक्मिकन्यां च धन्याम् ।\nतत्पुत्रोऽथानिरुद्धो गुणनिधिरवहद्रोचनां रुक्मिपौत्रीं\nतत्रोद्वाहे गतस्त्वं न्यवधि मुसलिना रुक्म्यपि द्यूतवैरात् ॥१॥",
        "index": 4,
        "shloka_num": 1
    },
    {
        "text": "बाणस्य सा बलिसुतस्य सहस्रबाहो:\nमाहेश्वरस्य महिता दुहिता किलोषा ।\nत्वत्पौत्रमेनमनिरुद्धमदृष्टपूर्वं\nस्वप्नेऽनुभूय भगवन् विरहातुराऽभूत् ॥२॥",
        "index": 5,
        "shloka_num": 2
    },
    {
        "text": "योगिन्यतीव कुशला खलु चित्रलेखा\nतस्या: सखी विलिखती तरुणानशेषान् ।\nतत्रानिरुद्धमुषया विदितं निशायाम्\nआनेष्ट योगबलतो भवतो निकेतात् ॥३॥",
        "index": 6,
        "shloka_num": 3
    },
    {
        "text": "कन्यापुरे दयितया सुखमारमन्तं\nचैनं कथञ्चन बबन्धुषि शर्वबन्धौ ।\nश्रीनारदोक्ततदुदन्तदुरन्तरोषै:\nत्वं तस्य शोणितपुरं यदुभिर्न्यरुन्धा: ॥४॥",
        "index": 7,
        "shloka_num": 4
    },
    {
        "text": "पुरीपालश्शैलप्रियदुहितृनाथोऽस्य भगवान्\nसमं भूतव्रातैर्यदुबलमशङ्कं निरुरुधे ।\nमहाप्राणो बाणो झटिति युयुधानेनयुयुधे\nगुह: प्रद्युम्नेन त्वमपि पुरहन्त्रा जघटिषे ॥५॥",
        "index": 8,
        "shloka_num": 5
    },
    {
        "text": "निरुद्धाशेषास्त्रे मुमुहुषि तवास्त्रेण गिरिशे\nद्रुता भूता भीता: प्रमथकुलवीरा: प्रमथिता: ।\nपरास्कन्द्त् स्कन्द: कुसुमशरबाणैश्च सचिव:\nस कुम्भाण्डो भाण्डं नवमिव बलेनाशु बिभिदे ॥६॥",
        "index": 9,
        "shloka_num": 6
    },
    {
        "text": "चापानां पञ्चशत्या प्रसभमुपगते छिन्नचापेऽथ बाणे\nव्यर्थे याते समेतो ज्वरपतिरशनैरज्वरि त्वज्ज्वरेण ।\nज्ञानी स्तुत्वाऽथ दत्वा तव चरितजुषां विज्वरं स ज्वरोऽगात्\nप्रायोऽन्तर्ज्ञानवन्तोऽपि च बहुतमसा रौद्रचेष्टा हि रौद्रा: ॥७॥",
        "index": 10,
        "shloka_num": 7
    },
    {
        "text": "बाणं नानायुधोग्रं पुनरभिपतितं दर्पदोषाद्वितन्वन्\nनिर्लूनाशेषदोषं सपदि बुबुधुषा शङ्करेणोपगीत: ।\nतद्वाचा शिष्टबाहुद्वितयमुभयतो निर्भयं तत्प्रियं तं\nमुक्त्वा तद्दत्तमानो निजपुरमगम: सानिरुद्ध: सहोष: ॥८॥",
        "index": 11,
        "shloka_num": 8
    },
    {
        "text": "मुहुस्तावच्छक्रं वरुणमजयो नन्दहरणे\nयमं बालानीतौ दवदहनपानेऽनिलसखम् ।\nविधिं वत्सस्तेये गिरिशमिह बाणस्य समरे\nविभो विश्वोत्कर्षी तदयमवतारो जयति ते ॥९॥",
        "index": 12,
        "shloka_num": 9
    },
    {
        "text": "द्विजरुषा कृकलासवपुर्धरं नृगनृपं त्रिदिवालयमापयन् ।\nनिजजने द्विजभक्तिमनुत्तमामुपदिशन् पवनेश्वर् पाहि माम् ॥१०॥",
        "index": 13,
        "shloka_num": null
    }
]