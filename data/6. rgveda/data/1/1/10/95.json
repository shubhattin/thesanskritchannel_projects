[
  {
    "text": "१८ ऐलः पुरूरवाः । उर्वशी देवता । २,४-५,७, ११, १३, १५-१६,१८, उर्वशी ऋषिका । पुरूरवा देवता । त्रिष्टुप् ।",
    "index": 0,
    "shloka_num": null
  },
  {
    "text": "ह॒ये जाये॒ मन॑सा॒ तिष्ठ॑ घोरे॒ वचां॑सि मि॒श्रा कृ॑णवावहै॒ नु  ।",
    "index": 1,
    "shloka_num": null
  },
  {
    "text": "न नौ॒ मन्त्रा॒ अनु॑दितास ए॒ते मय॑स्कर॒न्पर॑तरे च॒नाह॑न्  ॥१॥",
    "index": 2,
    "shloka_num": 1
  },
  {
    "text": "किमे॒ता वा॒चा कृ॑णवा॒ तवा॒हं प्राक्र॑मिषमु॒षसा॑मग्रि॒येव॑  ।",
    "index": 3,
    "shloka_num": null
  },
  {
    "text": "पुरू॑रव॒: पुन॒रस्तं॒ परे॑हि दुराप॒ना वात॑ इवा॒हम॑स्मि  ॥२॥",
    "index": 4,
    "shloka_num": 2
  },
  {
    "text": "इषु॒र्न श्रि॒य इ॑षु॒धेर॑स॒ना गो॒षाः श॑त॒सा न रंहि॑:  ।",
    "index": 5,
    "shloka_num": null
  },
  {
    "text": "अ॒वीरे॒ क्रतौ॒ वि द॑विद्युत॒न्नोरा॒ न मा॒युं चि॑तयन्त॒ धुन॑यः  ॥३॥",
    "index": 6,
    "shloka_num": 3
  },
  {
    "text": "सा वसु॒ दध॑ती॒ श्वशु॑राय॒ वय॒ उषो॒ यदि॒ वष्ट्यन्ति॑गृहात्  ।",
    "index": 7,
    "shloka_num": null
  },
  {
    "text": "अस्तं॑ ननक्षे॒ यस्मि॑ञ्चा॒कन्दिवा॒ नक्तं॑ श्नथि॒ता वै॑त॒सेन॑  ॥४॥",
    "index": 8,
    "shloka_num": 4
  },
  {
    "text": "त्रिः स्म॒ माह्न॑: श्नथयो वैत॒सेनो॒त स्म॒ मेऽव्य॑त्यै पृणासि  ।",
    "index": 9,
    "shloka_num": null
  },
  {
    "text": "पुरू॑र॒वोऽनु॑ ते॒ केत॑मायं॒ राजा॑ मे वीर त॒न्व१स्तदा॑सीः  ॥५॥",
    "index": 10,
    "shloka_num": 5
  },
  {
    "text": "या सु॑जू॒र्णिः श्रेणि॑: सु॒म्नआ॑पिर्ह्र॒देच॑क्षु॒र्न ग्र॒न्थिनी॑ चर॒ण्युः  ।",
    "index": 11,
    "shloka_num": null
  },
  {
    "text": "ता अ॒ञ्जयो॑ऽरु॒णयो॒ न स॑स्रुः श्रि॒ये गावो॒ न धे॒नवो॑ऽनवन्त  ॥६॥",
    "index": 12,
    "shloka_num": 6
  },
  {
    "text": "सम॑स्मि॒ञ्जाय॑मान आसत॒ ग्ना उ॒तेम॑वर्धन्न॒द्य१: स्वगू॑र्ताः  ।",
    "index": 13,
    "shloka_num": null
  },
  {
    "text": "म॒हे यत्त्वा॑ पुरूरवो॒ रणा॒याऽव॑र्धयन्दस्यु॒हत्या॑य दे॒वाः  ॥७॥",
    "index": 14,
    "shloka_num": 7
  },
  {
    "text": "सचा॒ यदा॑सु॒ जह॑ती॒ष्वत्क॒ममा॑नुषीषु॒ मानु॑षो नि॒षेवे॑  । अप॑ स्म॒ मत्त॒रस॑न्ती॒ न भु॒ज्युस्ता अ॑त्रसन्रथ॒स्पृशो॒ नाश्वा॑:  ॥८॥",
    "index": 15,
    "shloka_num": 8
  },
  {
    "text": "यदा॑सु॒ मर्तो॑ अ॒मृता॑सु नि॒स्पृक्सं क्षो॒णीभि॒: क्रतु॑भि॒र्न पृ॒ङ्क्ते  ।",
    "index": 16,
    "shloka_num": null
  },
  {
    "text": "ता आ॒तयो॒ न त॒न्व॑: शुम्भत॒ स्वा अश्वा॑सो॒ न क्री॒ळयो॒ दन्द॑शानाः  ॥९॥",
    "index": 17,
    "shloka_num": 9
  },
  {
    "text": "वि॒द्युन्न या पत॑न्ती॒ दवि॑द्यो॒द्भर॑न्ती मे॒ अप्या॒ काम्या॑नि  ।",
    "index": 18,
    "shloka_num": null
  },
  {
    "text": "जनि॑ष्टो अ॒पो नर्य॒: सुजा॑त॒: प्रोर्वशी॑ तिरत दी॒र्घमायु॑:  ॥१०॥",
    "index": 19,
    "shloka_num": 10
  },
  {
    "text": "ज॒ज्ञि॒ष इ॒त्था गो॒पीथ्या॑य॒ हि द॒धाथ॒ तत्पु॑रूरवो म॒ ओज॑:  ।",
    "index": 20,
    "shloka_num": null
  },
  {
    "text": "अशा॑सं त्वा वि॒दुषी॒ सस्मि॒न्नह॒न्न म॒ आशृ॑णो॒: किम॒भुग्व॑दासि  ॥११॥",
    "index": 21,
    "shloka_num": 11
  },
  {
    "text": "क॒दा सू॒नुः पि॒तरं॑ जा॒त इ॑च्छाच्च॒क्रन्नाश्रु॑ वर्तयद्विजा॒नन्  ।",
    "index": 22,
    "shloka_num": null
  },
  {
    "text": "को दम्प॑ती॒ सम॑नसा॒ वि यू॑यो॒दध॒ यद॒ग्निः श्वशु॑रेषु॒ दीद॑यत्  ॥१२॥",
    "index": 23,
    "shloka_num": 12
  },
  {
    "text": "प्रति॑ ब्रवाणि व॒र्तय॑ते॒ अश्रु॑ च॒क्रन्न क्र॑न्ददा॒ध्ये॑ शि॒वायै॑  ।",
    "index": 24,
    "shloka_num": null
  },
  {
    "text": "प्र तत्ते॑ हिनवा॒ यत्ते॑ अ॒स्मे परे॒ह्यस्तं॑ न॒हि मू॑र॒ माप॑:  ॥१३॥",
    "index": 25,
    "shloka_num": 13
  },
  {
    "text": "सु॒दे॒वो अ॒द्य प्र॒पते॒दना॑वृत्परा॒वतं॑ पर॒मां गन्त॒वा उ॑  ।",
    "index": 26,
    "shloka_num": null
  },
  {
    "text": "अधा॒ शयी॑त॒ निॠ॑तेरु॒पस्थेऽधै॑नं॒ वृका॑ रभ॒सासो॑ अ॒द्युः  ॥१४॥",
    "index": 27,
    "shloka_num": 14
  },
  {
    "text": "पुरू॑रवो॒ मा मृ॑था॒ मा प्र प॑प्तो॒ मा त्वा॒ वृका॑सो॒ अशि॑वास उ क्षन्  ।",
    "index": 28,
    "shloka_num": null
  },
  {
    "text": "न वै स्त्रैणा॑नि स॒ख्यानि॑ सन्ति सालावृ॒काणां॒ हृद॑यान्ये॒ता  ॥१५॥",
    "index": 29,
    "shloka_num": 15
  },
  {
    "text": "यद्विरू॒पाच॑रं॒ मर्त्ये॒ष्वव॑सं॒ रात्री॑: श॒रद॒श्चत॑स्रः  ।",
    "index": 30,
    "shloka_num": null
  },
  {
    "text": "घृ॒तस्य॑ स्तो॒कं स॒कृदह्न॑ आश्नां॒ तादे॒वेदं ता॑तृपा॒णा च॑रामि  ॥१६॥",
    "index": 31,
    "shloka_num": 16
  },
  {
    "text": "अ॒न्त॒रि॒क्ष॒प्रां रज॑सो वि॒मानी॒मुप॑ शिक्षाम्यु॒र्वशीं॒ वसि॑ष्ठः  ।",
    "index": 32,
    "shloka_num": null
  },
  {
    "text": "उप॑ त्वा रा॒तिः सु॑कृ॒तस्य॒ तिष्ठा॒न्नि व॑र्तस्व॒ हृद॑यं तप्यते मे  ॥१७॥",
    "index": 33,
    "shloka_num": 17
  },
  {
    "text": "इति॑ त्वा दे॒वा इ॒म आ॑हुरैळ॒ यथे॑मे॒तद्भव॑सि मृ॒त्युब॑न्धुः  ।",
    "index": 34,
    "shloka_num": null
  },
  {
    "text": "प्र॒जा ते॑ दे॒वान्ह॒विषा॑ यजाति स्व॒र्ग उ॒ त्वमपि॑ मादयासे  ॥१८॥",
    "index": 35,
    "shloka_num": 18
  }
]
