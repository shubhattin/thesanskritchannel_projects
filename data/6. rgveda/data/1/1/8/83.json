[
  {
    "text": "९ उशना काव्यः । अग्निः ।गायत्री ।",
    "index": 0,
    "shloka_num": null
  },
  {
    "text": "प्रेष्ठं॑ वो॒ अति॑थिं स्तु॒षे मि॒त्रमि॑व प्रि॒यम् ।\nअ॒ग्निं रथं॒ न वेद्य॑म् ॥१॥",
    "index": 1,
    "shloka_num": 1
  },
  {
    "text": "क॒विमि॑व॒ प्रचे॑तसं॒ यं दे॒वासो॒ अध॑ द्वि॒ता ।\nनि मर्त्ये॑ष्वाद॒धुः ॥२॥",
    "index": 2,
    "shloka_num": 2
  },
  {
    "text": "त्वं य॑विष्ठ दा॒शुषो॒ नॄँः पा॑हि शृणु॒धी गिरः॑ ।\nरक्षा॑ तो॒कमु॒त त्मना॑ ॥३॥",
    "index": 3,
    "shloka_num": 3
  },
  {
    "text": "कया॑ ते अग्ने अङ्गिर॒ ऊर्जो॑ नपा॒दुप॑स्तुतिम् ।\nवरा॑य देव म॒न्यवे॑ ॥४॥",
    "index": 4,
    "shloka_num": 4
  },
  {
    "text": "दाशे॑म॒ कस्य॒ मन॑सा य॒ज्ञस्य॑ सहसो यहो ।\nकदु॑ वोच इ॒दं नमः॑ ॥५॥",
    "index": 5,
    "shloka_num": 5
  },
  {
    "text": "अधा॒ त्वं हि न॒स्करो॒ विश्वा॑ अ॒स्मभ्यं॑ सुक्षि॒तीः ।\nवाज॑द्रविणसो॒ गिरः॑ ॥६॥",
    "index": 6,
    "shloka_num": 6
  },
  {
    "text": "कस्य॑ नू॒नं परी॑णसो॒ धियो॑ जिन्वसि दम्पते ।\nगोषा॑ता॒ यस्य॑ ते॒ गिरः॑ ॥७॥",
    "index": 7,
    "shloka_num": 7
  },
  {
    "text": "तं म॑र्जयन्त सु॒क्रतुं॑ पुरो॒यावा॑नमा॒जिषु॑ ।\nस्वेषु॒ क्षये॑षु वा॒जिन॑म् ॥८॥",
    "index": 8,
    "shloka_num": 8
  },
  {
    "text": "क्षेति॒ क्षेमे॑भिः सा॒धुभि॒र्नकि॒र्यं घ्नन्ति॒ हन्ति॒ यः ।\nअग्ने॑ सु॒वीर॑ एधते ॥९॥",
    "index": 9,
    "shloka_num": 9
  }
]
