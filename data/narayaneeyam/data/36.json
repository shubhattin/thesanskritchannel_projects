[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "षट्त्रिंशम् दशकम्",
        "index": 2,
        "shloka_num": null
    },
    {
        "text": "परशुराम चरितम्",
        "index": 3,
        "shloka_num": null
    },
    {
        "text": "अत्रे: पुत्रतया पुरा त्वमनसूयायां हि दत्ताभिधो\nजात: शिष्यनिबन्धतन्द्रितमना: स्वस्थश्चरन् कान्तया ।\nदृष्टो भक्ततमेन हेहयमहीपालेन तस्मै वरान्\nअष्टैश्वर्यमुखान् प्रदाय ददिथ स्वेनैव चान्ते वधम् ॥१॥",
        "index": 4,
        "shloka_num": 1
    },
    {
        "text": "सत्यं कर्तुमथार्जुनस्य च वरं तच्छक्तिमात्रानतं\nब्रह्मद्वेषि तदाखिलं नृपकुलं हन्तुं च भूमेर्भरम् ।\nसञ्जातो जमदग्नितो भृगुकुले त्वं रेणुकायां हरे\nरामो नाम तदात्मजेष्ववरज: पित्रोरधा: सम्मदम् ॥२॥",
        "index": 5,
        "shloka_num": 2
    },
    {
        "text": "लब्धाम्नायगणश्चतुर्दशवया गन्धर्वराजे मनाग्\nआसक्तां किल मातरं प्रति पितु: क्रोधाकुलस्याज्ञया ।\nताताज्ञातिगसोदरै: सममिमां छित्वाऽथ शान्तात् पितु:\nतेषां जीवनयोगमापिथ वरं माता च तेऽदाद्वरान् ॥३॥",
        "index": 6,
        "shloka_num": 3
    },
    {
        "text": "पित्रा मातृमुदे स्तवाहृतवियद्धेनोर्निजादाश्रमात्\nप्रस्थायाथ भृगोर्गिरा हिमगिरावाराध्य गौरीपतिम् ।\nलब्ध्वा तत्परशुं तदुक्तदनुजच्छेदी महास्त्रादिकं\nप्राप्तो मित्रमथाकृतव्रणमुनिं प्राप्यागम: स्वाश्रमम् ॥४॥",
        "index": 7,
        "shloka_num": 4
    },
    {
        "text": "आखेटोपगतोऽर्जुन: सुरगवीसम्प्राप्तसम्पद्गणै:\nत्वत्पित्रा परिपूजित: पुरगतो दुर्मन्त्रिवाचा पुन: ।\nगां क्रेतुं सचिवं न्ययुङ्क्त कुधिया तेनापि रुन्धन्मुनि-\nप्राणक्षेपसरोषगोहतचमूचक्रेण वत्सो हृत: ॥५॥",
        "index": 8,
        "shloka_num": 5
    },
    {
        "text": "शुक्रोज्जीविततातवाक्यचलितक्रोधोऽथ सख्या समं\nबिभ्रद्ध्यातमहोदरोपनिहितं चापं कुठारं शरान् ।\nआरूढ: सहवाहयन्तृकरथं माहिष्मतीमाविशन्\nवाग्भिर्वत्समदाशुषि क्षितिपतौ सम्प्रास्तुथा: सङ्गरम् ॥६॥",
        "index": 9,
        "shloka_num": 6
    },
    {
        "text": "पुत्राणामयुतेन सप्तदशभिश्चाक्षौहिणीभिर्महा-\nसेनानीभिरनेकमित्रनिवहैर्व्याजृम्भितायोधन: ।\nसद्यस्त्वत्ककुठारबाणविदलन्निश्शेषसैन्योत्करो\nभीतिप्रद्रुतनष्टशिष्टतनयस्त्वामापतत् हेहय: ॥७॥",
        "index": 10,
        "shloka_num": 7
    },
    {
        "text": "लीलावारितनर्मदाजलवलल्लङ्केशगर्वापह-\nश्रीमद्बाहुसहस्रमुक्तबहुशस्त्रास्त्रं निरुन्धन्नमुम् ।\nचक्रे त्वय्यथ वैष्णवेऽपि विफले बुद्ध्वा हरिं त्वां मुदा\nध्यायन्तं छितसर्वदोषमवधी: सोऽगात् परं ते पदम् ॥८॥",
        "index": 11,
        "shloka_num": 8
    },
    {
        "text": "भूयोऽमर्षितहेहयात्मजगणैस्ताते हते रेणुकाम्\nआघ्नानां हृदयं निरीक्ष्य बहुशो घोरां प्रतिज्ञां वहन् ।\nध्यानानीतरथायुधस्त्वमकृथा विप्रद्रुह: क्षत्रियान्\nदिक्चक्रेषु कुठारयन् विशिखयन् नि:क्षत्रियां मेदिनीम् ॥९॥",
        "index": 12,
        "shloka_num": 9
    },
    {
        "text": "तातोज्जीवनकृन्नृपालककुलं त्रिस्सप्तकृत्वो जयन्\nसन्तर्प्याथ समन्तपञ्चकमहारक्तहृदौघे पितॄन्\nयज्ञे क्ष्मामपि काश्यपादिषु दिशन् साल्वेन युध्यन् पुन:\nकृष्णोऽमुं निहनिष्यतीति शमितो युद्धात् कुमारैर्भवान् ॥१०॥",
        "index": 13,
        "shloka_num": 10
    },
    {
        "text": "न्यस्यास्त्राणि महेन्द्रभूभृति तपस्तन्वन् पुनर्मज्जितां\nगोकर्णावधि सागरेण धरणीं दृष्ट्वार्थितस्तापसै: ।\nध्यातेष्वासधृतानलास्त्रचकितं सिन्धुं स्रुवक्षेपणात्\nउत्सार्योद्धृतकेरलो भृगुपते वातेश संरक्ष माम् ॥११॥",
        "index": 14,
        "shloka_num": 11
    }
]