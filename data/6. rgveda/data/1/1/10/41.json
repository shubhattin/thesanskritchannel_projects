[
  {
    "text": "३ सुहस्त्यो घौषेयः । अश्विनौ । जगती ।",
    "index": 0,
    "shloka_num": null
  },
  {
    "text": "स॒मा॒नमु॒ त्यं पु॑रुहू॒तमु॒क्थ्यं१ रथं॑ त्रिच॒क्रं सव॑ना॒ गनि॑ग्मतम् ।",
    "index": 1,
    "shloka_num": null
  },
  {
    "text": "परि॑ज्मानं विद॒थ्यं॑ सुवृ॒क्तिभि॑र्व॒यं व्यु॑ष्टा उ॒षसो॑ हवामहे ॥१॥",
    "index": 2,
    "shloka_num": 1
  },
  {
    "text": "प्रा॒त॒र्युजं॑ नास॒त्याधि॑ तिष्ठथः प्रात॒र्यावा॑णं मधु॒वाह॑नं॒ रथ॑म् ।",
    "index": 3,
    "shloka_num": null
  },
  {
    "text": "विशो॒ येन॒ गच्छ॑थो॒ यज्व॑रीर्नरा की॒रेश्चि॑द्य॒ज्ञं होतृ॑मन्तमश्विना ॥२॥",
    "index": 4,
    "shloka_num": 2
  },
  {
    "text": "अ॒ध्व॒र्युं वा॒ मधु॑पाणिं सु॒हस्त्य॑म॒ग्निधं॑ वा धृ॒तद॑क्षं॒ दमू॑नसम् ।",
    "index": 5,
    "shloka_num": null
  },
  {
    "text": "विप्र॑स्य वा॒ यत्सव॑नानि॒ गच्छ॒थोऽत॒ आ या॑तं मधु॒पेय॑मश्विना ॥३॥",
    "index": 6,
    "shloka_num": 3
  }
]
