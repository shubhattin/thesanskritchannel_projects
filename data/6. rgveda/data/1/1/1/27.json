[
  {
    "text": "१३ आजीगर्तिः शुनःशेप स कृत्रिमो वैश्वामित्रो देवरातः । १-१२अग्निः, १३देवाः । ।१-१२ गायत्री, १३ त्रिष्टुप् ।",
    "index": 0,
    "shloka_num": null
  },
  {
    "text": "अश्वं॒ न त्वा॒ वार॑वन्तं व॒न्दध्या॑ अ॒ग्निं नमो॑भिः । स॒म्राज॑न्तमध्व॒राणा॑म् ॥१॥",
    "index": 1,
    "shloka_num": 1
  },
  {
    "text": "स घा॑ नः सू॒नुः शव॑सा पृ॒थुप्र॑गामा सु॒शेव॑: । मी॒ढ्वाँ अ॒स्माकं॑ बभूयात् ॥२॥",
    "index": 2,
    "shloka_num": 2
  },
  {
    "text": "स नो॑ दू॒राच्चा॒साच्च॒ नि मर्त्या॑दघा॒योः । पा॒हि सद॒मिद् वि॒श्वायु॑: ॥३॥",
    "index": 3,
    "shloka_num": 3
  },
  {
    "text": "इ॒ममू॒ षु त्वम॒स्माकं॑ स॒निं गा॑य॒त्रं नव्यां॑सम् । अग्ने॑ दे॒वेषु॒ प्र वो॑चः ॥४॥",
    "index": 4,
    "shloka_num": 4
  },
  {
    "text": "आ नो॑ भज पर॒मेष्वा वाजे॑षु मध्य॒मेषु॑ । शिक्षा॒ वस्वो॒ अन्त॑मस्य ॥५॥",
    "index": 5,
    "shloka_num": 5
  },
  {
    "text": "वि॒भ॒क्तासि॑ चित्रभानो॒ सिन्धो॑रू॒र्मा उ॑पा॒क आ । स॒द्यो दा॒शुषे॑ क्षरसि ॥६॥",
    "index": 6,
    "shloka_num": 6
  },
  {
    "text": "यम॑ग्ने पृ॒त्सु मर्त्य॒मवा॒ वाजे॑षु॒ यं जु॒नाः । स यन्ता॒ शश्व॑ती॒रिष॑: ॥७॥",
    "index": 7,
    "shloka_num": 7
  },
  {
    "text": "नकि॑रस्य सहन्त्य पर्ये॒ता कय॑स्य चित् । वाजो॑ अस्ति श्र॒वाय्य॑: ॥८॥",
    "index": 8,
    "shloka_num": 8
  },
  {
    "text": "स वाजं॑ वि॒श्वच॑र्षणि॒रर्व॑द्भिरस्तु॒ तरु॑ता । विप्रे॑भिरस्तु॒ सनि॑ता ॥९॥",
    "index": 9,
    "shloka_num": 9
  },
  {
    "text": "जरा॑बोध॒ तद् वि॑विड्ढि वि॒शेवि॑शे य॒ज्ञिया॑य । स्तोमं॑ रु॒द्राय॒ दृशी॑कम् ॥१०॥ ॥",
    "index": 10,
    "shloka_num": null
  },
  {
    "text": "स नो॑ म॒हाँ अ॑निमा॒नो धू॒मके॑तुः पुरुश्च॒न्द्रः । धि॒ये वाजा॑य हिन्वतु ॥११॥ ॥",
    "index": 11,
    "shloka_num": null
  },
  {
    "text": "स रे॒वाँ इ॑व वि॒श्पति॒र्दैव्य॑: के॒तुः शृ॑णोतु नः । उ॒क्थैर॒ग्निर्बृ॒हद्भा॑नुः ॥१२॥",
    "index": 12,
    "shloka_num": 12
  },
  {
    "text": "नमो॑ म॒हद्भ्यो॒ नमो॑ अर्भ॒केभ्यो॒ नमो॒ युव॑भ्यो॒ नम॑ आशि॒नेभ्य॑: ।",
    "index": 13,
    "shloka_num": null
  },
  {
    "text": "यजा॑म दे॒वान्यदि॑ श॒क्नवा॑म॒ मा ज्याय॑स॒: शंस॒मा वृ॑क्षि देवाः ॥१३॥",
    "index": 14,
    "shloka_num": 13
  }
]
