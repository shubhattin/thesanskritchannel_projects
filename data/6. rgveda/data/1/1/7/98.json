[
  {
    "text": "७ मैत्रावरुणिर्वसिष्ठ: । इन्द्र:, ७ इन्द्राबृहस्पती  । त्रिष्टुप्  ।",
    "index": 0,
    "shloka_num": null
  },
  {
    "text": "अध्व॑र्यवोऽरु॒णं दु॒ग्धमं॒शुं जु॒होत॑न वृष॒भाय॑ क्षिती॒नाम्  ।",
    "index": 1,
    "shloka_num": null
  },
  {
    "text": "गौ॒राद्वेदी॑याँ अव॒पान॒मिन्द्रो॑ वि॒श्वाहेद्या॑ति सु॒तसो॑ममि॒च्छन्  ॥१॥",
    "index": 2,
    "shloka_num": 1
  },
  {
    "text": "यद्द॑धि॒षे प्र॒दिवि॒ चार्वन्नं॑ दि॒वेदि॑वे पी॒तिमिद॑स्य वक्षि  ।",
    "index": 3,
    "shloka_num": null
  },
  {
    "text": "उ॒त हृ॒दोत मन॑सा जुषा॒ण उ॒शन्नि॑न्द्र॒ प्रस्थि॑तान्पाहि॒ सोमा॑न्  ॥२॥",
    "index": 4,
    "shloka_num": 2
  },
  {
    "text": "ज॒ज्ञा॒नः सोमं॒ सह॑से पपाथ॒ प्र ते॑ मा॒ता म॑हि॒मान॑मुवाच  ।",
    "index": 5,
    "shloka_num": null
  },
  {
    "text": "एन्द्र॑ पप्राथो॒र्व१न्तरि॑क्षं यु॒धा दे॒वेभ्यो॒ वरि॑वश्चकर्थ  ॥३॥",
    "index": 6,
    "shloka_num": 3
  },
  {
    "text": "यद्यो॒धया॑ मह॒तो मन्य॑माना॒न्त्साक्षा॑म॒ तान्बा॒हुभि॒: शाश॑दानान्  ।",
    "index": 7,
    "shloka_num": null
  },
  {
    "text": "यद्वा॒ नृभि॒र्वृत॑ इन्द्राभि॒युध्या॒स्तं त्वया॒जिं सौ॑श्रव॒सं ज॑येम  ॥४॥",
    "index": 8,
    "shloka_num": 4
  },
  {
    "text": "प्रेन्द्र॑स्य वोचं प्रथ॒मा कृ॒तानि॒ प्र नूत॑ना म॒घवा॒ या च॒कार॑  ।",
    "index": 9,
    "shloka_num": null
  },
  {
    "text": "य॒देददे॑वी॒रस॑हिष्ट मा॒या अथा॑भव॒त्केव॑ल॒: सोमो॑ अस्य  ॥५॥",
    "index": 10,
    "shloka_num": 5
  },
  {
    "text": "तवे॒दं विश्व॑म॒भित॑: पश॒व्यं१ यत्पश्य॑सि॒ चक्ष॑सा॒ सूर्य॑स्य  ।",
    "index": 11,
    "shloka_num": null
  },
  {
    "text": "गवा॑मसि॒ गोप॑ति॒रेक॑ इन्द्र भक्षी॒महि॑ ते॒ प्रय॑तस्य॒ वस्व॑:  ॥६॥",
    "index": 12,
    "shloka_num": 6
  },
  {
    "text": "बृह॑स्पते यु॒वमिन्द्र॑श्च॒ वस्वो॑ दि॒व्यस्ये॑शाथे उ॒त पार्थि॑वस्य  ।",
    "index": 13,
    "shloka_num": null
  },
  {
    "text": "ध॒त्तं र॒यिं स्तु॑व॒ते की॒रये॑ चिद्यू॒यं पा॑त स्व॒स्तिभि॒: सदा॑ नः  ॥७॥",
    "index": 14,
    "shloka_num": 7
  }
]
