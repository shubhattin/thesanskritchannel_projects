[
  {
    "text": "१२ मेधातिथिः काण्वः । अग्निः,६ प्रथमपादस्य (निर्मथ्याहवनीयौ) अग्नी । गायत्री ।",
    "index": 0,
    "shloka_num": null
  },
  {
    "text": "अ॒ग्निं दू॒तं वृ॑णीमहे॒ होता॑रं वि॒श्ववे॑दसम् । अ॒स्य य॒ज्ञस्य॑ सु॒क्रतु॑म् ॥१॥",
    "index": 1,
    "shloka_num": 1
  },
  {
    "text": "अ॒ग्निम॑ग्निं॒ हवी॑मभि॒: सदा॑ हवन्त वि॒श्पति॑म् । ह॒व्य॒वाहं॑ पुरुप्रि॒यम् ॥२॥",
    "index": 2,
    "shloka_num": 2
  },
  {
    "text": "अग्ने॑ दे॒वाँ इ॒हा व॑ह जज्ञा॒नो वृ॒क्तब॑र्हिषे । असि॒ होता॑ न॒ ईड्य॑: ॥३॥",
    "index": 3,
    "shloka_num": 3
  },
  {
    "text": "ताँ उ॑श॒तो वि बो॑धय॒ यद॑ग्ने॒ यासि॑ दू॒त्य॑म् । दे॒वैरा स॑त्सि ब॒र्हिषि॑ ॥४॥",
    "index": 4,
    "shloka_num": 4
  },
  {
    "text": "घृता॑हवन दीदिव॒: प्रति॑ ष्म॒ रिष॑तो दह । अग्ने॒ त्वं र॑क्ष॒स्विन॑: ॥५॥",
    "index": 5,
    "shloka_num": 5
  },
  {
    "text": "अ॒ग्निना॒ग्निः समि॑ध्यते क॒विर्गृ॒हप॑ति॒र्युवा॑ । ह॒व्य॒वाड् जु॒ह्वा॑स्यः ॥६॥",
    "index": 6,
    "shloka_num": 6
  },
  {
    "text": "क॒विम॒ग्निमुप॑ स्तुहि स॒त्यध॑र्माणमध्व॒रे । दे॒वम॑मीव॒चात॑नम् ॥७॥",
    "index": 7,
    "shloka_num": 7
  },
  {
    "text": "यस्त्वाम॑ग्ने ह॒विष्प॑तिर्दू॒तं दे॑व सप॒र्यति॑ । तस्य॑ स्म प्रावि॒ता भ॑व ॥८॥",
    "index": 8,
    "shloka_num": 8
  },
  {
    "text": "यो अ॒ग्निं दे॒ववी॑तये ह॒विष्माँ॑ आ॒विवा॑सति । तस्मै॑ पावक मृळय ॥९॥",
    "index": 9,
    "shloka_num": 9
  },
  {
    "text": "स न॑: पावक दीदि॒वो ऽग्ने॑ दे॒वाँ इ॒हा व॑ह । उप॑ य॒ज्ञं ह॒विश्च॑ नः ॥१०॥",
    "index": 10,
    "shloka_num": 10
  },
  {
    "text": "स न॒: स्तवा॑न॒ आ भ॑र गाय॒त्रेण॒ नवी॑यसा । र॒यिं वी॒रव॑ती॒मिष॑म् ॥११॥",
    "index": 11,
    "shloka_num": 11
  },
  {
    "text": "अग्ने॑ शु॒क्रेण॑ शो॒चिषा॒ विश्वा॑भिर्दे॒वहू॑तिभिः । इ॒मं स्तोमं॑ जुषस्व नः ॥१२॥",
    "index": 12,
    "shloka_num": 12
  }
]
