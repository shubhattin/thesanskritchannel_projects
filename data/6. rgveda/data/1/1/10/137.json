[
  {
    "text": "७,१ भरद्वाज:, २ कश्यपः, ३ गौतमः, ४ अत्रिः, ५ विश्वामित्रः, ६ जमदग्निः, ७ वसिष्ठः । विश्वेदेवाः । अनुष्टुप् ।",
    "index": 0,
    "shloka_num": null
  },
  {
    "text": "उ॒त दे॑वा॒ अव॑हितं॒ देवा॒ उन्न॑यथा॒ पुन॑: ।\nउ॒ताग॑श्च॒क्रुषं॑ देवा॒ देवा॑ जी॒वय॑था॒ पुन॑: ॥१॥",
    "index": 1,
    "shloka_num": 1
  },
  {
    "text": "द्वावि॒मौ वातौ॑ वात॒ आ सिन्धो॒रा प॑रा॒वत॑: ।\nदक्षं॑ ते अ॒न्य आ वा॑तु॒ परा॒न्यो वा॑तु॒ यद्रप॑: ॥२॥",
    "index": 2,
    "shloka_num": 2
  },
  {
    "text": "आ वा॑त वाहि भेष॒जं वि वा॑त वाहि॒ यद्रप॑: ।\nत्वं हि वि॒श्वभे॑षजो दे॒वानां॑ दू॒त ईय॑से ॥३॥",
    "index": 3,
    "shloka_num": 3
  },
  {
    "text": "आ त्वा॑गमं॒ शंता॑तिभि॒रथो॑ अरि॒ष्टता॑तिभिः ।\nदक्षं॑ ते भ॒द्रमाभा॑र्षं॒ परा॒ यक्ष्मं॑ सुवामि ते ॥४॥",
    "index": 4,
    "shloka_num": 4
  },
  {
    "text": "त्राय॑न्तामि॒ह दे॒वास्त्राय॑तां म॒रुतां॑ ग॒णः ।\nत्राय॑न्तां॒ विश्वा॑ भू॒तानि॒ यथा॒यम॑र॒पा अस॑त् ॥५॥",
    "index": 5,
    "shloka_num": 5
  },
  {
    "text": "आप॒ इद्वा उ॑ भेष॒जीरापो॑ अमीव॒चात॑नीः ।\nआप॒: सर्व॑स्य भेष॒जीस्तास्ते॑ कृण्वन्तु भेष॒जम् ॥६॥",
    "index": 6,
    "shloka_num": 6
  },
  {
    "text": "हस्ता॑भ्यां॒ दश॑शाखाभ्यां जि॒ह्वा वा॒चः पु॑रोग॒वी ।\nअ॒ना॒म॒यि॒त्नुभ्यां॑ त्वा॒ ताभ्यां॒ त्वोप॑ स्पृशामसि ॥७॥",
    "index": 7,
    "shloka_num": 7
  }
]
