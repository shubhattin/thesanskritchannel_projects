[
  {
    "text": "६ मेध्यातिथिः काण्वः । पवमानः सोमः । गायत्री ।",
    "index": 0,
    "shloka_num": null
  },
  {
    "text": "ज॒नय॑न्रोच॒ना दि॒वो ज॒नय॑न्न॒प्सु सूर्य॑म् ।\nवसा॑नो॒ गा अ॒पो हरिः॑ ॥१॥",
    "index": 1,
    "shloka_num": 1
  },
  {
    "text": "ए॒ष प्र॒त्नेन॒ मन्म॑ना दे॒वो दे॒वेभ्य॒स्परि॑ ।\nधार॑या पवते सु॒तः ॥२॥",
    "index": 2,
    "shloka_num": 2
  },
  {
    "text": "वा॒वृ॒धा॒नाय॒ तूर्व॑ये॒ पव॑न्ते॒ वाज॑सातये ।\nसोमाः॑ स॒हस्र॑पाजसः ॥३॥",
    "index": 3,
    "shloka_num": 3
  },
  {
    "text": "दु॒हा॒नः प्र॒त्नमित्पयः॑ प॒वित्रे॒ परि॑ षिच्यते ।\nक्रन्द॑न्दे॒वाँ अ॑जीजनत् ॥४॥",
    "index": 4,
    "shloka_num": 4
  },
  {
    "text": "अ॒भि विश्वा॑नि॒ वार्या॒भि दे॒वाँ ऋ॑ता॒वृधः॑ ।\nसोमः॑ पुना॒नो अ॑र्षति ॥५॥",
    "index": 5,
    "shloka_num": 5
  },
  {
    "text": "गोम॑न्नः सोम वी॒रव॒दश्वा॑व॒द्वाज॑वत्सु॒तः ।\nपव॑स्व बृह॒तीरिषः॑ ॥६॥",
    "index": 6,
    "shloka_num": 6
  }
]
