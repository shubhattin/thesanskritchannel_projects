[
  {
    "text": "९ मेधातिथिः काण्वः । इन्द्रावरुणौ । गायत्री, ४-५ पादनिचृत् (५ ह्रसीयसी वा) गायत्री ।",
    "index": 0,
    "shloka_num": null
  },
  {
    "text": "इन्द्रा॒वरु॑णयोर॒हं स॒म्राजो॒रव॒ आ वृ॑णे ।\nता नो॑ मृळात ई॒दृशे॑ ॥१॥",
    "index": 1,
    "shloka_num": 1
  },
  {
    "text": "गन्ता॑रा॒ हि स्थोऽव॑से॒ हवं॒ विप्र॑स्य॒ माव॑तः ।\nध॒र्तारा॑ चर्षणी॒नाम् ॥२॥",
    "index": 2,
    "shloka_num": 2
  },
  {
    "text": "अ॒नु॒का॒मं त॑र्पयेथा॒मिन्द्रा॑वरुण रा॒य आ ।\nता वां॒ नेदि॑ष्ठमीमहे ॥३॥",
    "index": 3,
    "shloka_num": 3
  },
  {
    "text": "यु॒वाकु॒ हि शची॑नां यु॒वाकु॑ सुमती॒नाम् ।\nभू॒याम॑ वाज॒दाव्ना॑म् ॥४॥",
    "index": 4,
    "shloka_num": 4
  },
  {
    "text": "इन्द्र॑: सहस्र॒दाव्नां॒ वरु॑ण॒: शंस्या॑नाम् ।\nक्रतु॑र्भवत्यु॒क्थ्य॑: ॥५॥",
    "index": 5,
    "shloka_num": 5
  },
  {
    "text": "तयो॒रिदव॑सा व॒यं स॒नेम॒ नि च॑ धीमहि ।\nस्यादु॒त प्र॒रेच॑नम् ॥६॥",
    "index": 6,
    "shloka_num": 6
  },
  {
    "text": "इन्द्रा॑वरुण वाम॒हं हु॒वे चि॒त्राय॒ राध॑से ।\nअ॒स्मान्त्सु जि॒ग्युष॑स्कृतम् ॥७॥",
    "index": 7,
    "shloka_num": 7
  },
  {
    "text": "इन्द्रा॑वरुण॒ नू नु वां॒ सिषा॑सन्तीषु धी॒ष्वा ।\nअ॒स्मभ्यं॒ शर्म॑ यच्छतम् ॥८॥",
    "index": 8,
    "shloka_num": 8
  },
  {
    "text": "प्र वा॑मश्नोतु सुष्टु॒तिरिन्द्रा॑वरुण॒ यां हु॒वे ।\nयामृ॒धाथे॑ स॒धस्तु॑तिम् ॥९॥",
    "index": 9,
    "shloka_num": 9
  }
]
