[
  {
    "text": "८ रेभसूनू काश्यपौ  । पवमान: सोम:  ।अनुष्टुप् ,१ बृहती ।",
    "index": 0,
    "shloka_num": null
  },
  {
    "text": "आ ह॑र्य॒ताय॑ धृ॒ष्णवे॒ धनु॑स्तन्वन्ति॒ पौंस्य॑म्  ।",
    "index": 1,
    "shloka_num": null
  },
  {
    "text": "शु॒क्रां व॑य॒न्त्यसु॑राय नि॒र्णिजं॑ वि॒पामग्रे॑ मही॒युव॑:  ॥१॥",
    "index": 2,
    "shloka_num": 1
  },
  {
    "text": "अध॑ क्ष॒पा परि॑ष्कृतो॒ वाजाँ॑ अ॒भि प्र गा॑हते  । यदी॑ वि॒वस्व॑तो॒ धियो॒ हरिं॑ हि॒न्वन्ति॒ यात॑वे  ॥२॥",
    "index": 3,
    "shloka_num": 2
  },
  {
    "text": "तम॑स्य मर्जयामसि॒ मदो॒ य इ॑न्द्र॒पात॑मः  । यं गाव॑ आ॒सभि॑र्द॒धुः पु॒रा नू॒नं च॑ सू॒रय॑:  ॥३॥",
    "index": 4,
    "shloka_num": 3
  },
  {
    "text": "तं गाथ॑या पुरा॒ण्या पु॑ना॒नम॒भ्य॑नूषत  । उ॒तो कृ॑पन्त धी॒तयो॑ दे॒वानां॒ नाम॒ बिभ्र॑तीः  ॥४॥",
    "index": 5,
    "shloka_num": 4
  },
  {
    "text": "तमु॒क्षमा॑णम॒व्यये॒ वारे॑ पुनन्ति धर्ण॒सिम्  । दू॒तं न पू॒र्वचि॑त्तय॒ आ शा॑सते मनी॒षिण॑:  ॥५॥",
    "index": 6,
    "shloka_num": 5
  },
  {
    "text": "स पु॑ना॒नो म॒दिन्त॑म॒: सोम॑श्च॒मूषु॑ सीदति  । प॒शौ न रेत॑ आ॒दध॒त्पति॑र्वचस्यते धि॒यः  ॥६॥",
    "index": 7,
    "shloka_num": 6
  },
  {
    "text": "स मृ॑ज्यते सु॒कर्म॑भिर्दे॒वो दे॒वेभ्य॑: सु॒तः  । वि॒दे यदा॑सु संद॒दिर्म॒हीर॒पो वि गा॑हते  ॥७॥",
    "index": 8,
    "shloka_num": 7
  },
  {
    "text": "सु॒त इ॑न्दो प॒वित्र॒ आ नृभि॑र्य॒तो वि नी॑यसे  । इन्द्रा॑य मत्स॒रिन्त॑मश्च॒मूष्वा नि षी॑दसि  ॥८॥",
    "index": 9,
    "shloka_num": 8
  }
]
