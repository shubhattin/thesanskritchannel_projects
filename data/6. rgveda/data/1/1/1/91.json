[
  {
    "text": "२३ गोतमो राहूगणः । सोमः । त्रिष्टुप्, ५-१६ गायत्री, १७ उष्णिक् ।",
    "index": 0,
    "shloka_num": null
  },
  {
    "text": "त्वं सो॑म॒ प्र चि॑कितो मनी॒षा त्वं रजि॑ष्ठ॒मनु॑ नेषि॒ पन्था॑म्  ।",
    "index": 1,
    "shloka_num": null
  },
  {
    "text": "तव॒ प्रणी॑ती पि॒तरो॑ न इन्दो दे॒वेषु॒ रत्न॑मभजन्त॒ धीरा॑:  ॥१॥",
    "index": 2,
    "shloka_num": 1
  },
  {
    "text": "त्वं सो॑म॒ क्रतु॑भिः सु॒क्रतु॑र्भू॒स्त्वं दक्षै॑: सु॒दक्षो॑ वि॒श्ववे॑दाः  ।",
    "index": 3,
    "shloka_num": null
  },
  {
    "text": "त्वं वृषा॑ वृष॒त्वेभि॑र्महि॒त्वा द्यु॒म्नेभि॑र्द्यु॒म्न्य॑भवो नृ॒चक्षा॑:  ॥२॥",
    "index": 4,
    "shloka_num": 2
  },
  {
    "text": "राज्ञो॒ नु ते॒ वरु॑णस्य व्र॒तानि॑ बृ॒हद् ग॑भी॒रं तव॑ सोम॒ धाम॑  ।",
    "index": 5,
    "shloka_num": null
  },
  {
    "text": "शुचि॒ष्ट्वम॑सि प्रि॒यो न मि॒त्रो द॒क्षाय्यो॑ अर्य॒मेवा॑सि सोम  ॥३॥",
    "index": 6,
    "shloka_num": 3
  },
  {
    "text": "या ते॒ धामा॑नि दि॒वि या पृ॑थि॒व्यां या पर्व॑ते॒ष्वोष॑धीष्व॒प्सु  ।",
    "index": 7,
    "shloka_num": null
  },
  {
    "text": "तेभि॑र्नो॒ विश्वै॑: सु॒मना॒ अहे॑ळ॒न् राज॑न्त्सोम॒ प्रति॑ ह॒व्या गृ॑भाय  ॥४॥",
    "index": 8,
    "shloka_num": 4
  },
  {
    "text": "त्वं सो॑मासि॒ सत्प॑ति॒स्त्वं राजो॒त वृ॑त्र॒हा  । त्वं भ॒द्रो अ॑सि॒ क्रतु॑:  ॥५॥",
    "index": 9,
    "shloka_num": 5
  },
  {
    "text": "त्वं च॑ सोम नो॒ वशो॑ जी॒वातुं॒ न म॑रामहे  । प्रि॒यस्तो॑त्रो॒ वन॒स्पति॑:  ॥६॥",
    "index": 10,
    "shloka_num": 6
  },
  {
    "text": "त्वं सो॑म म॒हे भगं॒ त्वं यून॑ ऋताय॒ते  । दक्षं॑ दधासि जी॒वसे॑  ॥७॥",
    "index": 11,
    "shloka_num": 7
  },
  {
    "text": "त्वं न॑: सोम वि॒श्वतो॒ रक्षा॑ राजन्नघाय॒तः  । न रि॑ष्ये॒त् त्वाव॑त॒: सखा॑  ॥८॥",
    "index": 12,
    "shloka_num": 8
  },
  {
    "text": "सोम॒ यास्ते॑ मयो॒भुव॑ ऊ॒तय॒: सन्ति॑ दा॒शुषे॑  । ताभि॑र्नोऽवि॒ता भ॑व  ॥९॥",
    "index": 13,
    "shloka_num": 9
  },
  {
    "text": "इ॒मं य॒ज्ञमि॒दं वचो॑ जुजुषा॒ण उ॒पाग॑हि  । सोम॒ त्वं नो॑ वृ॒धे भ॑व  ॥१०॥",
    "index": 14,
    "shloka_num": 10
  },
  {
    "text": "सोम॑ गी॒र्भिष्ट्वा॑ व॒यं व॒र्धया॑मो वचो॒विद॑:  । सु॒मृ॒ळी॒को न॒ आ वि॑श  ॥११॥",
    "index": 15,
    "shloka_num": 11
  },
  {
    "text": "ग॒य॒स्फानो॑ अमीव॒हा व॑सु॒वित् पु॑ष्टि॒वर्ध॑नः  । सु॒मि॒त्रः सो॑म नो भव  ॥१२॥",
    "index": 16,
    "shloka_num": 12
  },
  {
    "text": "सोम॑ रार॒न्धि नो॑ हृ॒दि गावो॒ न यव॑से॒ष्वा  । मर्य॑ इव॒ स्व ओ॒क्ये॑  ॥१३॥",
    "index": 17,
    "shloka_num": 13
  },
  {
    "text": "यः सो॑म स॒ख्ये तव॑ रा॒रण॑द् देव॒ मर्त्य॑:  । तं दक्ष॑: सचते क॒विः  ॥१४॥",
    "index": 18,
    "shloka_num": 14
  },
  {
    "text": "उ॒रु॒ष्या णो॑ अ॒भिश॑स्ते॒: सोम॒ नि पा॒ह्यंह॑सः  । सखा॑ सु॒शेव॑ एधि नः  ॥१५॥",
    "index": 19,
    "shloka_num": 15
  },
  {
    "text": "आ प्या॑यस्व॒ समे॑तु ते वि॒श्वत॑: सोम॒ वृष्ण्य॑म्  । भवा॒ वाज॑स्य संग॒थे  ॥१६॥",
    "index": 20,
    "shloka_num": 16
  },
  {
    "text": "आ प्या॑यस्व मदिन्तम॒ सोम॒ विश्वे॑भिरं॒शुभि॑:  । भवा॑ नः सु॒श्रव॑स्तम॒: सखा॑ वृ॒धे  ॥१७॥",
    "index": 21,
    "shloka_num": 17
  },
  {
    "text": "सं ते॒ पयां॑सि॒ समु॑ यन्तु॒ वाजा॒: सं वृष्ण्या॑न्यभिमाति॒षाह॑:  ।",
    "index": 22,
    "shloka_num": null
  },
  {
    "text": "आ॒प्याय॑मानो अ॒मृता॑य सोम दि॒वि श्रवां॑स्युत्त॒मानि॑ धिष्व  ॥१८॥",
    "index": 23,
    "shloka_num": 18
  },
  {
    "text": "या ते॒ धामा॑नि ह॒विषा॒ यज॑न्ति॒ ता ते॒ विश्वा॑ परि॒भूर॑स्तु य॒ज्ञम्  ।",
    "index": 24,
    "shloka_num": null
  },
  {
    "text": "ग॒य॒स्फान॑: प्र॒तर॑णः सु॒वीरो ऽवी॑रहा॒ प्र च॑रा सोम॒ दुर्या॑न्  ॥१९॥",
    "index": 25,
    "shloka_num": 19
  },
  {
    "text": "सोमो॑ धे॒नुं सोमो॒ अर्व॑न्तमा॒शुं सोमो॑ वी॒रं क॑र्म॒ण्यं॑ ददाति  ।",
    "index": 26,
    "shloka_num": null
  },
  {
    "text": "सा॒द॒न्यं॑ विद॒थ्यं॑ स॒भेयं॑ पितृ॒श्रव॑णं॒ यो ददा॑शदस्मै  ॥२०॥",
    "index": 27,
    "shloka_num": 20
  },
  {
    "text": "अषा॑ह्लं यु॒त्सु पृत॑नासु॒ पप्रिं॑ स्व॒र्षाम॒प्सां वृ॒जन॑स्य गो॒पाम्  ।",
    "index": 28,
    "shloka_num": null
  },
  {
    "text": "भ॒रे॒षु॒जां सु॑क्षि॒तिं सु॒श्रव॑सं॒ जय॑न्तं॒ त्वामनु॑ मदेम सोम  ॥२१॥",
    "index": 29,
    "shloka_num": 21
  },
  {
    "text": "त्वमि॒मा ओष॑धीः सोम॒ विश्वा॒स्त्वम॒पो अ॑जनय॒स्त्वं गाः  ।",
    "index": 30,
    "shloka_num": null
  },
  {
    "text": "त्वमा त॑तन्थो॒र्व १ न्तरि॑क्षं॒ त्वं ज्योति॑षा॒ वि तमो॑ ववर्थ  ॥२२॥",
    "index": 31,
    "shloka_num": 22
  },
  {
    "text": "दे॒वेन॑ नो॒ मन॑सा देव सोम रा॒यो भा॒गं स॑हसावन्न॒भि यु॑ध्य  ।",
    "index": 32,
    "shloka_num": null
  },
  {
    "text": "मा त्वा त॑न॒दीशि॑षे वी॒र्य॑स्यो॒भये॑भ्य॒: प्र चि॑कित्सा॒ गवि॑ष्टौ  ॥२३॥",
    "index": 33,
    "shloka_num": 23
  }
]
