[
  {
    "text": "८ कुत्स आङ्गिरसः । इन्द्राग्नी । त्रिष्टुप् ।",
    "index": 0,
    "shloka_num": null
  },
  {
    "text": "वि ह्यख्यं॒ मन॑सा॒ वस्य॑ इ॒च्छन्निन्द्रा॑ग्नी ज्ञा॒स उ॒त वा॑ सजा॒तान्  ।",
    "index": 1,
    "shloka_num": null
  },
  {
    "text": "नान्या यु॒वत् प्रम॑तिरस्ति॒ मह्यं॒ स वां॒ धियं॑ वाज॒यन्ती॑मतक्षम्  ॥१॥",
    "index": 2,
    "shloka_num": 1
  },
  {
    "text": "अश्र॑वं॒ हि भू॑रि॒दाव॑त्तरा वां॒ विजा॑मातुरु॒त वा॑ घा स्या॒लात्  ।",
    "index": 3,
    "shloka_num": null
  },
  {
    "text": "अथा॒ सोम॑स्य॒ प्रय॑ती यु॒वभ्या॒मिन्द्रा॑ग्नी॒ स्तोमं॑ जनयामि॒ नव्य॑म्  ॥२॥",
    "index": 4,
    "shloka_num": 2
  },
  {
    "text": "मा च्छे॑द्म र॒श्मीँरिति॒ नाध॑मानाः पितॄ॒णां श॒क्तीर॑नु॒यच्छ॑मानाः  ।",
    "index": 5,
    "shloka_num": null
  },
  {
    "text": "इ॒न्द्रा॒ग्निभ्यां॒ कं वृष॑णो मदन्ति॒ ता ह्यद्री॑ धि॒षणा॑या उ॒पस्थे॑  ॥३॥",
    "index": 6,
    "shloka_num": 3
  },
  {
    "text": "यु॒वाभ्यां॑ दे॒वी धि॒षणा॒ मदा॒येन्द्रा॑ग्नी॒ सोम॑मुश॒ती सु॑नोति  ।",
    "index": 7,
    "shloka_num": null
  },
  {
    "text": "ताव॑श्विना भद्रहस्ता सुपाणी॒ आ धा॑वतं॒ मधु॑ना पृ॒ङ्क्तम॒प्सु  ॥४॥",
    "index": 8,
    "shloka_num": 4
  },
  {
    "text": "यु॒वामि॑न्द्राग्नी॒ वसु॑नो विभा॒गे त॒वस्त॑मा शुश्रव वृत्र॒हत्ये॑  ।",
    "index": 9,
    "shloka_num": null
  },
  {
    "text": "तावा॒सद्या॑ ब॒र्हिषि॑ य॒ज्ञे अ॒स्मिन् प्र च॑र्षणी मादयेथां सु॒तस्य॑  ॥५॥",
    "index": 10,
    "shloka_num": 5
  },
  {
    "text": "प्र च॑र्ष॒णिभ्य॑: पृतना॒हवे॑षु॒ प्र पृ॑थि॒व्या रि॑रिचाथे दि॒वश्च॑  ।",
    "index": 11,
    "shloka_num": null
  },
  {
    "text": "प्र सिन्धु॑भ्य॒: प्र गि॒रिभ्यो॑ महि॒त्वा प्रेन्द्रा॑ग्नी॒ विश्वा॒ भुव॒नात्य॒न्या  ॥६॥",
    "index": 12,
    "shloka_num": 6
  },
  {
    "text": "आ भ॑रतं॒ शिक्ष॑तं वज्रबाहू अ॒स्माँ इ॑न्द्राग्नी अवतं॒ शची॑भिः  ।",
    "index": 13,
    "shloka_num": null
  },
  {
    "text": "इ॒मे नु ते र॒श्मय॒: सूर्य॑स्य॒ येभि॑: सपि॒त्वं पि॒तरो॑ न॒ आस॑न्  ॥७॥",
    "index": 14,
    "shloka_num": 7
  },
  {
    "text": "पुरं॑दरा॒ शिक्ष॑तं वज्रहस्ता॒स्माँ इ॑न्द्राग्नी अवतं॒ भरे॑षु  ।",
    "index": 15,
    "shloka_num": null
  },
  {
    "text": "तन्नो॑ मि॒त्रो वरु॑णो मामहन्ता॒मदि॑ति॒: सिन्धु॑: पृथि॒वी उ॒त द्यौः  ॥८॥",
    "index": 16,
    "shloka_num": 8
  }
]
