[
  {
    "text": "११ बार्हस्पत्यो भरद्वाज:  । अग्नि :  ।अनुष्टुप्  । ११ शक्वरी  ।",
    "index": 0,
    "shloka_num": null
  },
  {
    "text": "त्वं हि क्षैत॑व॒द् यशो ऽग्ने॑ मि॒त्रो न पत्य॑से  । त्वं वि॑चर्षणे॒ श्रवो॒ वसो॑ पु॒ष्टिं न पु॑ष्यसि  ॥१॥",
    "index": 1,
    "shloka_num": 1
  },
  {
    "text": "त्वां हि ष्मा॑ चर्ष॒णयो॑ य॒ज्ञेभि॑र्गी॒र्भिरीळ॑ते  । त्वां वा॒जी या॑त्यवृ॒को र॑ज॒स्तूर्वि॒श्वच॑र्षणिः  ॥२॥",
    "index": 2,
    "shloka_num": 2
  },
  {
    "text": "स॒जोष॑स्त्वा दि॒वो नरो॑ य॒ज्ञस्य॑ के॒तुमि॑न्धते  । यद्ध॒ स्य मानु॑षो॒ जन॑: सुम्ना॒युर्जु॒ह्वे अ॑ध्व॒रे  ॥३॥",
    "index": 3,
    "shloka_num": 3
  },
  {
    "text": "ऋध॒द् यस्ते॑ सु॒दान॑वे धि॒या मर्त॑: श॒शम॑ते  । ऊ॒ती ष बृ॑ह॒तो दि॒वो द्वि॒षो अंहो॒ न त॑रति  ॥४॥",
    "index": 4,
    "shloka_num": 4
  },
  {
    "text": "स॒मिधा॒ यस्त॒ आहु॑तिं॒ निशि॑तिं॒ मर्त्यो॒ नश॑त्  । व॒याव॑न्तं॒ स पु॑ष्यति॒ क्षय॑मग्ने श॒तायु॑षम्  ॥५॥",
    "index": 5,
    "shloka_num": 5
  },
  {
    "text": "त्वे॒षस्ते॑ धू॒म ऋ॑ण्वति दि॒वि षञ्छु॒क्र आत॑तः  । सूरो॒ न हि द्यु॒ता त्वं कृ॒पा पा॑वक॒ रोच॑से  ॥६॥",
    "index": 6,
    "shloka_num": 6
  },
  {
    "text": "अधा॒ हि वि॒क्ष्वीड्यो ऽसि॑ प्रि॒यो नो॒ अति॑थिः  । र॒ण्वः पु॒री॑व॒ जूर्य॑: सू॒नुर्न त्र॑य॒याय्य॑:  ॥७॥",
    "index": 7,
    "shloka_num": 7
  },
  {
    "text": "क्रत्वा॒ हि द्रोणे॑ अ॒ज्यसे ऽग्ने॑ वा॒जी न कृत्व्य॑:  । परि॑ज्मेव स्व॒धा गयो ऽत्यो॒ न ह्वा॒र्यः शिशु॑:  ॥८॥",
    "index": 8,
    "shloka_num": 8
  },
  {
    "text": "त्वं त्या चि॒दच्यु॒ता ऽग्ने॑ प॒शुर्न यव॑से  । धामा॑ ह॒ यत् ते॑ अजर॒ वना॑ वृ॒श्चन्ति॒ शिक्व॑सः  ॥९॥",
    "index": 9,
    "shloka_num": 9
  },
  {
    "text": "वेषि॒ ह्य॑ध्वरीय॒तामग्ने॒ होता॒ दमे॑ वि॒शां  । स॒मृधो॑ विश्पते कृणु जु॒षस्व॑ ह॒व्यम॑ङ्गिरः  ॥१०॥",
    "index": 10,
    "shloka_num": 10
  },
  {
    "text": "अच्छा॑ नो मित्रमहो देव दे॒वानग्ने॒ वोच॑: सुम॒तिं रोद॑स्योः  । वी॒हि स्व॒स्तिं सु॑क्षि॒तिं दि॒वो नॄन् द्वि॒षो अंहां॑सि दुरि॒ता त॑रेम॒ ता त॑रेम॒ तवाव॑सा तरेम  ॥११॥",
    "index": 11,
    "shloka_num": 11
  }
]
