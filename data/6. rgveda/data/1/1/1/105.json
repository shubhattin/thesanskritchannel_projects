[
  {
    "text": "१९ त्रित आप्त्यः, कुत्स आङ्गिरसो वा । विश्वे देवाः । पंक्तिः, ८ यव मध्य महाबृहती, १९ त्रिष्टुप् ।",
    "index": 0,
    "shloka_num": null
  },
  {
    "text": "च॒न्द्रमा॑ अ॒प्स्व १ न्तरा सु॑प॒र्णो धा॑वते दि॒वि  ।",
    "index": 1,
    "shloka_num": null
  },
  {
    "text": "न वो॑ हिरण्यनेमयः प॒दं वि॑न्दन्ति विद्युतो वि॒त्तं मे॑ अ॒स्य रो॑दसी  ॥१॥",
    "index": 2,
    "shloka_num": 1
  },
  {
    "text": "अर्थ॒मिद् वा उ॑ अ॒र्थिन॒ आ जा॒या यु॑वते॒ पति॑म्  ।",
    "index": 3,
    "shloka_num": null
  },
  {
    "text": "तु॒ञ्जाते॒ वृष्ण्यं॒ पय॑: परि॒दाय॒ रसं॑ दुहे वि॒त्तं मे॑ अ॒स्य रो॑दसी  ॥२॥",
    "index": 4,
    "shloka_num": 2
  },
  {
    "text": "मो षु दे॑वा अ॒दः स्व १ रव॑ पादि दि॒वस्परि॑  ।",
    "index": 5,
    "shloka_num": null
  },
  {
    "text": "मा सो॒म्यस्य॑ श॒म्भुव॒: शूने॑ भूम॒ कदा॑ च॒न वि॒त्तं मे॑ अ॒स्य रो॑दसी  ॥३॥",
    "index": 6,
    "shloka_num": 3
  },
  {
    "text": "य॒ज्ञं पृ॑च्छाम्यव॒मं स तद् दू॒तो वि वो॑चति  ।",
    "index": 7,
    "shloka_num": null
  },
  {
    "text": "क्व॑ ऋ॒तं पू॒र्व्यं ग॒तं कस्तद् बि॑भर्ति॒ नूत॑नो वि॒त्तं मे॑ अ॒स्य रो॑दसी  ॥४॥",
    "index": 8,
    "shloka_num": 4
  },
  {
    "text": "अ॒मी ये दे॑वा॒: स्थन॑ त्रि॒ष्वा रो॑च॒ने दि॒वः  ।",
    "index": 9,
    "shloka_num": null
  },
  {
    "text": "कद् व॑ ऋ॒तं कदनृ॑तं॒ क्व॑ प्र॒त्ना व॒ आहु॑तिर्वि॒त्तं मे॑ अ॒स्य रो॑दसी  ॥५॥",
    "index": 10,
    "shloka_num": 5
  },
  {
    "text": "कद् व॑ ऋ॒तस्य॑ धर्ण॒सि कद् वरु॑णस्य॒ चक्ष॑णम्  ।",
    "index": 11,
    "shloka_num": null
  },
  {
    "text": "कद॑र्य॒म्णो म॒हस्प॒थाति॑ क्रामेम दू॒ढ्यो॑ वि॒त्तं मे॑ अ॒स्य रो॑दसी  ॥६॥",
    "index": 12,
    "shloka_num": 6
  },
  {
    "text": "अ॒हं सो अ॑स्मि॒ यः पु॒रा सु॒ते वदा॑मि॒ कानि॑ चित्  ।",
    "index": 13,
    "shloka_num": null
  },
  {
    "text": "तं मा॑ व्यन्त्या॒ध्यो॒ ३ वृको॒ न तृ॒ष्णजं॑ मृ॒गं वि॒त्तं मे॑ अ॒स्य रो॑दसी  ॥७॥",
    "index": 14,
    "shloka_num": 7
  },
  {
    "text": "सं मा॑ तपन्त्य॒भित॑: स॒पत्नी॑रिव॒ पर्श॑वः  ।",
    "index": 15,
    "shloka_num": null
  },
  {
    "text": "मूषो॒ न शि॒श्ना व्य॑दन्ति मा॒ध्य॑: स्तो॒तारं॑ ते शतक्रतो वि॒त्तं मे॑ अ॒स्य रो॑दसी  ॥८॥",
    "index": 16,
    "shloka_num": 8
  },
  {
    "text": "अ॒मी ये स॒प्त र॒श्मय॒स्तत्रा॑ मे॒ नाभि॒रात॑ता  ।",
    "index": 17,
    "shloka_num": null
  },
  {
    "text": "त्रि॒तस्तद् वेदा॒प्त्यः स जा॑मि॒त्वाय॑ रेभति वि॒त्तं मे॑ अ॒स्य रो॑दसी  ॥९॥",
    "index": 18,
    "shloka_num": 9
  },
  {
    "text": "अ॒मी ये पञ्चो॒क्षणो॒ मध्ये॑ त॒स्थुर्म॒हो दि॒वः  ।",
    "index": 19,
    "shloka_num": null
  },
  {
    "text": "दे॒व॒त्रा नु प्र॒वाच्यं॑ सध्रीची॒ना नि वा॑वृतुर्वि॒त्तं मे॑ अ॒स्य रो॑दसी  ॥१०॥",
    "index": 20,
    "shloka_num": 10
  },
  {
    "text": "सु॒प॒र्णा ए॒त आ॑सते॒ मध्य॑ आ॒रोध॑ने दि॒वः  ।",
    "index": 21,
    "shloka_num": null
  },
  {
    "text": "ते से॑धन्ति प॒थो वृकं॒ तर॑न्तं य॒ह्वती॑र॒पो वि॒त्तं मे॑ अ॒स्य रो॑दसी  ॥११॥",
    "index": 22,
    "shloka_num": 11
  },
  {
    "text": "नव्यं॒ तदु॒क्थ्यं॑ हि॒तं देवा॑सः सुप्रवाच॒नम्  ।",
    "index": 23,
    "shloka_num": null
  },
  {
    "text": "ऋ॒तम॑र्षन्ति॒ सिन्ध॑वः स॒त्यं ता॑तान॒ सूर्यो॑ वि॒त्तं मे॑ अ॒स्य रो॑दसी  ॥१२॥",
    "index": 24,
    "shloka_num": 12
  },
  {
    "text": "अग्ने॒ तव॒ त्यदु॒क्थ्यं॑ दे॒वेष्व॒स्त्याप्य॑म्  ।",
    "index": 25,
    "shloka_num": null
  },
  {
    "text": "स न॑: स॒त्तो म॑नु॒ष्वदा दे॒वान् य॑क्षि वि॒दुष्ट॑रो वि॒त्तं मे॑ अ॒स्य रो॑दसी  ॥१३॥",
    "index": 26,
    "shloka_num": 13
  },
  {
    "text": "स॒त्तो होता॑ मनु॒ष्वदा दे॒वाँ अच्छा॑ वि॒दुष्ट॑रः  ।",
    "index": 27,
    "shloka_num": null
  },
  {
    "text": "अ॒ग्निर्ह॒व्या सु॑षूदति दे॒वो दे॒वेषु॒ मेधि॑रो वि॒त्तं मे॑ अ॒स्य रो॑दसी  ॥१४॥",
    "index": 28,
    "shloka_num": 14
  },
  {
    "text": "ब्रह्मा॑ कृणोति॒ वरु॑णो गातु॒विदं॒ तमी॑महे  ।",
    "index": 29,
    "shloka_num": null
  },
  {
    "text": "व्यू॑र्णोति हृ॒दा म॒तिं नव्यो॑ जायतामृ॒तं वि॒त्तं मे॑ अ॒स्य रो॑दसी  ॥१५॥",
    "index": 30,
    "shloka_num": 15
  },
  {
    "text": "अ॒सौ यः पन्था॑ आदि॒त्यो दि॒वि प्र॒वाच्यं॑ कृ॒तः  ।",
    "index": 31,
    "shloka_num": null
  },
  {
    "text": "न स दे॑वा अति॒क्रमे॒ तं म॑र्तासो॒ न प॑श्यथ वि॒त्तं मे॑ अ॒स्य रो॑दसी  ॥१६॥",
    "index": 32,
    "shloka_num": 16
  },
  {
    "text": "त्रि॒तः कूपेऽव॑हितो दे॒वान् ह॑वत ऊ॒तये॑  ।",
    "index": 33,
    "shloka_num": null
  },
  {
    "text": "तच्छु॑श्राव॒ बृह॒स्पति॑: कृ॒ण्वन्नं॑हूर॒णादु॒रु वि॒त्तं मे॑ अ॒स्य रो॑दसी  ॥१७॥",
    "index": 34,
    "shloka_num": 17
  },
  {
    "text": "अ॒रु॒णो मा॑ स॒कृद् वृक॑: प॒था यन्तं॑ द॒दर्श॒ हि  ।",
    "index": 35,
    "shloka_num": null
  },
  {
    "text": "उज्जि॑हीते नि॒चाय्या॒ तष्टे॑व पृष्ट्याम॒यी वि॒त्तं मे॑ अ॒स्य रो॑दसी  ॥१८॥",
    "index": 36,
    "shloka_num": 18
  },
  {
    "text": "ए॒नाङ्गू॒षेण॑ व॒यमिन्द्र॑वन्तो॒ ऽभि ष्या॑म वृ॒जने॒ सर्व॑वीराः  ।",
    "index": 37,
    "shloka_num": null
  },
  {
    "text": "तन्नो॑ मि॒त्रो वरु॑णो मामहन्ता॒मदि॑ति॒: सिन्धु॑: पृथि॒वी उ॒त द्यौः  ॥१९॥",
    "index": 38,
    "shloka_num": 19
  }
]
