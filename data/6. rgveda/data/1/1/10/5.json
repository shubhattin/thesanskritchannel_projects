[
  {
    "text": "७ त्रित आप्त्यः । अग्निः । त्रिष्टुप् ।",
    "index": 0,
    "shloka_num": null
  },
  {
    "text": "एक॑: समु॒द्रो ध॒रुणो॑ रयी॒णाम॒स्मद्धृ॒दो भूरि॑जन्मा॒ वि च॑ष्टे  ।",
    "index": 1,
    "shloka_num": null
  },
  {
    "text": "सिष॒क्त्यूध॑र्नि॒ण्योरु॒पस्थ॒ उत्स॑स्य॒ मध्ये॒ निहि॑तं प॒दं वेः  ॥१॥",
    "index": 2,
    "shloka_num": 1
  },
  {
    "text": "स॒मा॒नं नी॒ळं वृष॑णो॒ वसा॑ना॒: सं ज॑ग्मिरे महि॒षा अर्व॑तीभिः  ।",
    "index": 3,
    "shloka_num": null
  },
  {
    "text": "ऋ॒तस्य॑ प॒दं क॒वयो॒ नि पा॑न्ति॒ गुहा॒ नामा॑नि दधिरे॒ परा॑णि  ॥२॥",
    "index": 4,
    "shloka_num": 2
  },
  {
    "text": "ऋ॒ता॒यिनी॑ मा॒यिनी॒ सं द॑धाते मि॒त्वा शिशुं॑ जज्ञतुर्व॒र्धय॑न्ती  ।",
    "index": 5,
    "shloka_num": null
  },
  {
    "text": "विश्व॑स्य॒ नाभिं॒ चर॑तो ध्रु॒वस्य॑ क॒वेश्चि॒त्तन्तुं॒ मन॑सा वि॒यन्त॑:  ॥३॥",
    "index": 6,
    "shloka_num": 3
  },
  {
    "text": "ऋ॒तस्य॒ हि व॑र्त॒नय॒: सुजा॑त॒मिषो॒ वाजा॑य प्र॒दिव॒: सच॑न्ते  ।",
    "index": 7,
    "shloka_num": null
  },
  {
    "text": "अ॒धी॒वा॒सं रोद॑सी वावसा॒ने घृ॒तैरन्नै॑र्वावृधाते॒ मधू॑नाम्  ॥४॥",
    "index": 8,
    "shloka_num": 4
  },
  {
    "text": "स॒प्त स्वसॄ॒ररु॑षीर्वावशा॒नो वि॒द्वान्मध्व॒ उज्ज॑भारा दृ॒शे कम्  ।",
    "index": 9,
    "shloka_num": null
  },
  {
    "text": "अ॒न्तर्ये॑मे अ॒न्तरि॑क्षे पुरा॒जा इ॒च्छन्व॒व्रिम॑विदत्पूष॒णस्य॑  ॥५॥",
    "index": 10,
    "shloka_num": 5
  },
  {
    "text": "स॒प्त म॒र्यादा॑: क॒वय॑स्ततक्षु॒स्तासा॒मेका॒मिद॒भ्यं॑हु॒रो गा॑त्  ।",
    "index": 11,
    "shloka_num": null
  },
  {
    "text": "आ॒योर्ह॑ स्क॒म्भ उ॑प॒मस्य॑ नी॒ळे प॒थां वि॑स॒र्गे ध॒रुणे॑षु तस्थौ  ॥६॥",
    "index": 12,
    "shloka_num": 6
  },
  {
    "text": "अस॑च्च॒ सच्च॑ पर॒मे व्यो॑म॒न्दक्ष॑स्य॒ जन्म॒न्नदि॑तेरु॒पस्थे॑  ।",
    "index": 13,
    "shloka_num": null
  },
  {
    "text": "अ॒ग्निर्ह॑ नः प्रथम॒जा ऋ॒तस्य॒ पूर्व॒ आयु॑नि वृष॒भश्च॑ धे॒नुः  ॥७॥",
    "index": 14,
    "shloka_num": 7
  }
]
