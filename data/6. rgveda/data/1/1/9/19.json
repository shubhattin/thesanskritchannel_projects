[
  {
    "text": "७ काश्यपोऽसितो देवलो वा  । पवमान: सोम:  । गायत्री  ।",
    "index": 0,
    "shloka_num": null
  },
  {
    "text": "यत्सो॑म चि॒त्रमु॒क्थ्यं॑ दि॒व्यं पार्थि॑वं॒ वसु॑  । तन्न॑: पुना॒न आ भ॑र  ॥१॥",
    "index": 1,
    "shloka_num": 1
  },
  {
    "text": "यु॒वं हि स्थः स्व॑र्पती॒ इन्द्र॑श्च सोम॒ गोप॑ती  । ई॒शा॒ना पि॑प्यतं॒ धिय॑:  ॥२॥",
    "index": 2,
    "shloka_num": 2
  },
  {
    "text": "वृषा॑ पुना॒न आ॒युषु॑ स्त॒नय॒न्नधि॑ ब॒र्हिषि॑  । हरि॒: सन्योनि॒मास॑दत्  ॥३॥",
    "index": 3,
    "shloka_num": 3
  },
  {
    "text": "अवा॑वशन्त धी॒तयो॑ वृष॒भस्याधि॒ रेत॑सि  । सू॒नोर्व॒त्सस्य॑ मा॒तर॑:  ॥४॥",
    "index": 4,
    "shloka_num": 4
  },
  {
    "text": "कु॒विद्वृ॑ष॒ण्यन्ती॑भ्यः पुना॒नो गर्भ॑मा॒दध॑त्  । याः शु॒क्रं दु॑ह॒ते पय॑:  ॥५॥",
    "index": 5,
    "shloka_num": 5
  },
  {
    "text": "उप॑ शिक्षापत॒स्थुषो॑ भि॒यस॒मा धे॑हि॒ शत्रु॑षु  । पव॑मान वि॒दा र॒यिम्  ॥६॥",
    "index": 6,
    "shloka_num": 6
  },
  {
    "text": "नि शत्रो॑: सोम॒ वृष्ण्यं॒ नि शुष्मं॒ नि वय॑स्तिर  । दू॒रे वा॑ स॒तो अन्ति॑ वा  ॥७॥",
    "index": 7,
    "shloka_num": 7
  }
]
