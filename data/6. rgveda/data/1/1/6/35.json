[
  {
    "text": "५ नरो भारद्वाज: । इन्द्र:  । त्रिष्टुप्  ।",
    "index": 0,
    "shloka_num": null
  },
  {
    "text": "क॒दा भु॑व॒न्रथ॑क्षयाणि॒ ब्रह्म॑ क॒दा स्तो॒त्रे स॑हस्रपो॒ष्यं॑ दाः  ।",
    "index": 1,
    "shloka_num": null
  },
  {
    "text": "क॒दा स्तोमं॑ वासयोऽस्य रा॒या क॒दा धिय॑: करसि॒ वाज॑रत्नाः  ॥१॥",
    "index": 2,
    "shloka_num": 1
  },
  {
    "text": "कर्हि॑ स्वि॒त्तदि॑न्द्र॒ यन्नृभि॒र्नॄन्वी॒रैर्वी॒रान्नी॒ळया॑से॒ जया॒जीन्  ।",
    "index": 3,
    "shloka_num": null
  },
  {
    "text": "त्रि॒धातु॒ गा अधि॑ जयासि॒ गोष्विन्द्र॑ द्यु॒म्नं स्व॑र्वद्धेह्य॒स्मे  ॥२॥",
    "index": 4,
    "shloka_num": 2
  },
  {
    "text": "कर्हि॑ स्वि॒त्तदि॑न्द्र॒ यज्ज॑रि॒त्रे वि॒श्वप्सु॒ ब्रह्म॑ कृ॒णव॑: शविष्ठ  ।",
    "index": 5,
    "shloka_num": null
  },
  {
    "text": "क॒दा धियो॒ न नि॒युतो॑ युवासे क॒दा गोम॑घा॒ हव॑नानि गच्छाः  ॥३॥",
    "index": 6,
    "shloka_num": 3
  },
  {
    "text": "स गोम॑घा जरि॒त्रे अश्व॑श्चन्द्रा॒ वाज॑श्रवसो॒ अधि॑ धेहि॒ पृक्ष॑:  ।",
    "index": 7,
    "shloka_num": null
  },
  {
    "text": "पी॒पि॒हीष॑: सु॒दुघा॑मिन्द्र धे॒नुं भ॒रद्वा॑जेषु सु॒रुचो॑ रुरुच्याः  ॥४॥",
    "index": 8,
    "shloka_num": 4
  },
  {
    "text": "तमा नू॒नं वृ॒जन॑म॒न्यथा॑ चि॒च्छूरो॒ यच्छ॑क्र॒ वि दुरो॑ गृणी॒षे  ।",
    "index": 9,
    "shloka_num": null
  },
  {
    "text": "मा निर॑रं शुक्र॒दुघ॑स्य धे॒नोरा॑ङ्गिर॒सान्ब्रह्म॑णा विप्र जिन्व  ॥५॥",
    "index": 10,
    "shloka_num": 5
  }
]
