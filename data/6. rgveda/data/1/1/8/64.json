[
  {
    "text": "१२ प्रगाथ: काण्व: । इन्द्र: । गायत्री ।",
    "index": 0,
    "shloka_num": null
  },
  {
    "text": "उत्त्वा॑ मन्दन्तु॒ स्तोमा॑: कृणु॒ष्व राधो॑ अद्रिवः ।\nअव॑ ब्रह्म॒द्विषो॑ जहि ॥१॥",
    "index": 1,
    "shloka_num": 1
  },
  {
    "text": "प॒दा प॒णीँर॑रा॒धसो॒ नि बा॑धस्व म॒हाँ अ॑सि ।\nन॒हि त्वा॒ कश्च॒न प्रति॑ ॥२॥",
    "index": 2,
    "shloka_num": 2
  },
  {
    "text": "त्वमी॑शिषे सु॒ताना॒मिन्द्र॒ त्वमसु॑तानाम् ।\nत्वं राजा॒ जना॑नाम् ॥३॥",
    "index": 3,
    "shloka_num": 3
  },
  {
    "text": "एहि॒ प्रेहि॒ क्षयो॑ दि॒व्या॒३घोष॑ञ्चर्षणी॒नाम् ।\nओभे पृ॑णासि॒ रोद॑सी ॥४॥",
    "index": 4,
    "shloka_num": 4
  },
  {
    "text": "त्यं चि॒त्पर्व॑तं गि॒रिं श॒तव॑न्तं सह॒स्रिण॑म् ।\nवि स्तो॒तृभ्यो॑ रुरोजिथ ॥५॥",
    "index": 5,
    "shloka_num": 5
  },
  {
    "text": "व॒यमु॑ त्वा॒ दिवा॑ सु॒ते व॒यं नक्तं॑ हवामहे ।\nअ॒स्माकं॒ काम॒मा पृ॑ण ॥६॥",
    "index": 6,
    "shloka_num": 6
  },
  {
    "text": "क्व१ स्य वृ॑ष॒भो युवा॑ तुवि॒ग्रीवो॒ अना॑नतः ।\nब्र॒ह्मा कस्तं स॑पर्यति ॥७॥",
    "index": 7,
    "shloka_num": 7
  },
  {
    "text": "कस्य॑ स्वि॒त्सव॑नं॒ वृषा॑ जुजु॒ष्वाँ अव॑ गच्छति ।\nइन्द्रं॒ क उ॑ स्वि॒दा च॑के ॥८॥",
    "index": 8,
    "shloka_num": 8
  },
  {
    "text": "कं ते॑ दा॒ना अ॑सक्षत॒ वृत्र॑ह॒न्कं सु॒वीर्या॑ ।\nउ॒क्थे क उ॑ स्वि॒दन्त॑मः ॥९॥",
    "index": 9,
    "shloka_num": 9
  },
  {
    "text": "अ॒यं ते॒ मानु॑षे॒ जने॒ सोम॑: पू॒रुषु॑ सूयते ।\nतस्येहि॒ प्र द्र॑वा॒ पिब॑ ॥१०॥",
    "index": 10,
    "shloka_num": 10
  },
  {
    "text": "अ॒यं ते॑ शर्य॒णाव॑ति सु॒षोमा॑या॒मधि॑ प्रि॒यः ।\nआ॒र्जी॒कीये॑ म॒दिन्त॑मः ॥११॥",
    "index": 11,
    "shloka_num": 11
  },
  {
    "text": "तम॒द्य राध॑से म॒हे चारुं॒ मदा॑य॒ घृष्व॑ये ।\nएही॑मिन्द्र॒ द्रवा॒ पिब॑ ॥१२॥",
    "index": 12,
    "shloka_num": 12
  }
]
