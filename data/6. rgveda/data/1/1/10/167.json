[
  {
    "text": "४ विश्वामित्र-जमदग्नी । इन्द्रः, ३ सोम-वरुण-बृहस्पति-अनुमति-मघवत्-धातृ-विधातारः । जगती  ।",
    "index": 0,
    "shloka_num": null
  },
  {
    "text": "तुभ्ये॒दमि॑न्द्र॒ परि॑ षिच्यते॒ मधु॒ त्वं सु॒तस्य॑ क॒लश॑स्य राजसि  ।",
    "index": 1,
    "shloka_num": null
  },
  {
    "text": "त्वं र॒यिं पु॑रु॒वीरा॑मु नस्कृधि॒ त्वं तप॑: परि॒तप्या॑जय॒: स्व॑:  ॥१॥",
    "index": 2,
    "shloka_num": 1
  },
  {
    "text": "स्व॒र्जितं॒ महि॑ मन्दा॒नमन्ध॑सो॒ हवा॑महे॒ परि॑ श॒क्रं सु॒ताँ उप॑  ।",
    "index": 3,
    "shloka_num": null
  },
  {
    "text": "इ॒मं नो॑ य॒ज्ञमि॒ह बो॒ध्या ग॑हि॒ स्पृधो॒ जय॑न्तं म॒घवा॑नमीमहे  ॥२॥",
    "index": 4,
    "shloka_num": 2
  },
  {
    "text": "सोम॑स्य॒ राज्ञो॒ वरु॑णस्य॒ धर्म॑णि॒ बृह॒स्पते॒रनु॑मत्या उ॒ शर्म॑णि  ।",
    "index": 5,
    "shloka_num": null
  },
  {
    "text": "तवा॒हम॒द्य म॑घव॒न्नुप॑स्तुतौ॒ धात॒र्विधा॑तः क॒लशाँ॑ अभक्षयम्  ॥३॥",
    "index": 6,
    "shloka_num": 3
  },
  {
    "text": "प्रसू॑तो भ॒क्षम॑करं च॒रावपि॒ स्तोमं॑ चे॒मं प्र॑थ॒मः सू॒रिरुन्मृ॑जे  ।",
    "index": 7,
    "shloka_num": null
  },
  {
    "text": "सु॒ते सा॒तेन॒ यद्याग॑मं वां॒ प्रति॑ विश्वामित्रजमदग्नी॒ दमे॑  ॥४॥",
    "index": 8,
    "shloka_num": 4
  }
]
