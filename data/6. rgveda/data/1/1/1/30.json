[
  {
    "text": "२२ आजीगर्तिः शुनःशेप स कृत्रिमो वैश्वामित्रो देवरातः । १-१६ इन्द्रः, १७-१९ अश्विनौ, २०-२२ उषाः ।१-१०, १२-१५, १७-२२ गायत्री, ११ पादनिचृद्गायत्री, १६ त्रिष्टुप् ।",
    "index": 0,
    "shloka_num": null
  },
  {
    "text": "आ व॒ इन्द्रं॒ क्रिविं॑ यथा वाज॒यन्त॑: श॒तक्र॑तुम् ।\nमंहि॑ष्ठं सिञ्च॒ इन्दु॑भिः ॥१॥",
    "index": 1,
    "shloka_num": 1
  },
  {
    "text": "श॒तं वा॒ यः शुची॑नां स॒हस्रं॑ वा॒ समा॑शिराम् ।\nएदु॑ नि॒म्नं न री॑यते ॥२॥",
    "index": 2,
    "shloka_num": 2
  },
  {
    "text": "सं यन्मदा॑य शु॒ष्मिण॑ ए॒ना ह्य॑स्यो॒दरे॑ ।\nस॒मु॒द्रो न व्यचो॑ द॒धे ॥३॥",
    "index": 3,
    "shloka_num": 3
  },
  {
    "text": "अ॒यमु॑ ते॒ सम॑तसि क॒पोत॑ इव गर्भ॒धिम् ।\nवच॒स्तच्चि॑न्न ओहसे ॥४॥",
    "index": 4,
    "shloka_num": 4
  },
  {
    "text": "स्तो॒त्रं रा॑धानां पते॒ गिर्वा॑हो वीर॒ यस्य॑ ते ।\nविभू॑तिरस्तु सू॒नृता॑ ॥५॥",
    "index": 5,
    "shloka_num": 5
  },
  {
    "text": "ऊ॒र्ध्वस्ति॑ष्ठा न ऊ॒तये॒ऽस्मिन्वाजे॑ शतक्रतो ।\nसम॒न्येषु॑ ब्रवावहै ॥६॥",
    "index": 6,
    "shloka_num": 6
  },
  {
    "text": "योगे॑योगे त॒वस्त॑रं॒ वाजे॑वाजे हवामहे ।\nसखा॑य॒ इन्द्र॑मू॒तये॑ ॥७॥",
    "index": 7,
    "shloka_num": 7
  },
  {
    "text": "आ घा॑ गम॒द्यदि॒ श्रव॑त् सह॒स्रिणी॑भिरू॒तिभि॑: ।\nवाजे॑भि॒रुप॑ नो॒ हव॑म् ॥८॥",
    "index": 8,
    "shloka_num": 8
  },
  {
    "text": "अनु॑ प्र॒त्नस्यौक॑सो हु॒वे तु॑विप्र॒तिं नर॑म् ।\nयं ते॒ पूर्वं॑ पि॒ता हु॒वे ॥९॥",
    "index": 9,
    "shloka_num": 9
  },
  {
    "text": "तं त्वा॑ व॒यं वि॑श्ववा॒रा ऽऽ शा॑स्महे पुरुहूत ।\nसखे॑ वसो जरि॒तृभ्य॑: ॥१०॥",
    "index": 10,
    "shloka_num": 10
  },
  {
    "text": "अ॒स्माकं॑ शि॒प्रिणी॑नां॒ सोम॑पाः सोम॒पाव्ना॑म् ।\nसखे॑ वज्रि॒न्त्सखी॑नाम् ॥११॥",
    "index": 11,
    "shloka_num": 11
  },
  {
    "text": "॥ तथा॒ तद॑स्तु सोमपा॒: सखे॑ वज्रि॒न्तथा॑ कृणु ।\nयथा॑ त उ॒श्मसी॒ष्टये॑ ॥१२॥",
    "index": 12,
    "shloka_num": 12
  },
  {
    "text": "रे॒वती॑र्नः सध॒माद॒ इन्द्रे॑ सन्तु तु॒विवा॑जाः ।\nक्षु॒मन्तो॒ याभि॒र्मदे॑म ॥१३॥",
    "index": 13,
    "shloka_num": 13
  },
  {
    "text": "आ घ॒ त्वावा॒न् त्मना॒प्तः स्तो॒तृभ्यो॑ धृष्णविया॒नः ।\nऋ॒णोरक्षं॒ न च॒क्र्यो॑: ॥१४॥",
    "index": 14,
    "shloka_num": 14
  },
  {
    "text": "आ यद् दुव॑: शतक्रत॒वा कामं॑ जरितॄ॒णाम् ।\nऋ॒णोरक्षं॒ न शची॑भिः ॥१५॥",
    "index": 15,
    "shloka_num": 15
  },
  {
    "text": "शश्व॒दिन्द्र॒: पोप्रु॑थद्भिर्जिगाय॒ नान॑दद्भि॒: शाश्व॑सद्भि॒र्धना॑नि ।\nस नो॑ हिरण्यर॒थं दं॒सना॑वा॒न्त्स न॑: सनि॒ता स॒नये॒ स नो॑ऽदात् ॥१६॥",
    "index": 16,
    "shloka_num": 16
  },
  {
    "text": "आश्वि॑ना॒वश्वा॑वत्ये॒षा या॑तं॒ शवी॑रया ।\nगोम॑द् दस्रा॒ हिर॑ण्यवत् ॥१७॥",
    "index": 17,
    "shloka_num": 17
  },
  {
    "text": "स॒मा॒नयो॑जनो॒ हि वां॒ रथो॑ दस्रा॒वम॑र्त्यः ।\nस॒मु॒द्रे अ॑श्वि॒नेय॑ते ॥१८॥",
    "index": 18,
    "shloka_num": 18
  },
  {
    "text": "न्य१घ्न्यस्य॑ मू॒र्धनि॑ च॒क्रं रथ॑स्य येमथुः ।\nपरि॒ द्याम॒न्यदी॑यते ॥१९॥",
    "index": 19,
    "shloka_num": 19
  },
  {
    "text": "कस्त॑ उषः कधप्रिये भु॒जे मर्तो॑ अमर्त्ये ।\nकं न॑क्षसे विभावरि ॥२०॥",
    "index": 20,
    "shloka_num": 20
  },
  {
    "text": "व॒यं हि ते॒ अम॑न्म॒ह्याऽऽन्ता॒दा प॑रा॒कात् ।\nअश्वे॒ न चि॑त्रे अरुषि ॥२१॥",
    "index": 21,
    "shloka_num": 21
  },
  {
    "text": "त्वं त्येभि॒रा ग॑हि॒ वाजे॑भिर्दुहितर्दिवः ।\nअ॒स्मे र॒यिं नि धा॑रय ॥२२॥",
    "index": 22,
    "shloka_num": 22
  },
  {
    "text": "॥",
    "index": 23,
    "shloka_num": null
  }
]
