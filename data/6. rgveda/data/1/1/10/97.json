[
  {
    "text": "२३ आथर्वणो भिषग् । ओषधयः । अनुष्टुप् ।",
    "index": 0,
    "shloka_num": null
  },
  {
    "text": "या ओष॑धी॒: पूर्वा॑ जा॒ता दे॒वेभ्य॑स्त्रियु॒गं पु॒रा ।\nमनै॒ नु ब॒भ्रूणा॑म॒हं श॒तं धामा॑नि स॒प्त च॑ ॥१॥",
    "index": 1,
    "shloka_num": 1
  },
  {
    "text": "श॒तं वो॑ अम्ब॒ धामा॑नि स॒हस्र॑मु॒त वो॒ रुह॑: ।\nअधा॑ शतक्रत्वो यू॒यमि॒मं मे॑ अग॒दं कृ॑त ॥२॥",
    "index": 2,
    "shloka_num": 2
  },
  {
    "text": "ओष॑धी॒: प्रति॑ मोदध्वं॒ पुष्प॑वतीः प्र॒सूव॑रीः ।\nअश्वा॑ इव स॒जित्व॑रीर्वी॒रुध॑: पारयि॒ष्ण्व॑: ॥३॥",
    "index": 3,
    "shloka_num": 3
  },
  {
    "text": "ओष॑धी॒रिति॑ मातर॒स्तद्वो॑ देवी॒रुप॑ ब्रुवे ।\nस॒नेय॒मश्वं॒ गां वास॑ आ॒त्मानं॒ तव॑ पूरुष ॥४॥",
    "index": 4,
    "shloka_num": 4
  },
  {
    "text": "अ॒श्व॒त्थे वो॑ नि॒षद॑नं प॒र्णे वो॑ वस॒तिष्कृ॒ता ।\nगो॒भाज॒ इत्किला॑सथ॒ यत्स॒नव॑थ॒ पूरु॑षम् ॥५॥",
    "index": 5,
    "shloka_num": 5
  },
  {
    "text": "यत्रौष॑धीः स॒मग्म॑त॒ राजा॑न॒: समि॑ताविव ।\nविप्र॒: स उ॑च्यते भि॒षग्र॑क्षो॒हामी॑व॒चात॑नः ॥६॥",
    "index": 6,
    "shloka_num": 6
  },
  {
    "text": "अ॒श्वा॒व॒तीं सो॑माव॒तीमू॒र्जय॑न्ती॒मुदो॑जसम् ।\nआवि॑त्सि॒ सर्वा॒ ओष॑धीर॒स्मा अ॑रि॒ष्टता॑तये ॥७॥",
    "index": 7,
    "shloka_num": 7
  },
  {
    "text": "उच्छुष्मा॒ ओष॑धीनां॒ गावो॑ गो॒ष्ठादि॑वेरते ।\nधनं॑ सनि॒ष्यन्ती॑नामा॒त्मानं॒ तव॑ पूरुष ॥८॥",
    "index": 8,
    "shloka_num": 8
  },
  {
    "text": "इष्कृ॑ति॒र्नाम॑ वो मा॒ताऽथो॑ यू॒यं स्थ॒ निष्कृ॑तीः ।\nसी॒राः प॑त॒त्रिणी॑: स्थन॒ यदा॒मय॑ति॒ निष्कृ॑थ ॥९॥",
    "index": 9,
    "shloka_num": 9
  },
  {
    "text": "अति॒ विश्वा॑: परि॒ष्ठा स्ते॒न इ॑व व्र॒जम॑क्रमुः ।\nओष॑धी॒: प्राचु॑च्यवु॒र्यत्किं च॑ त॒न्वो॒३ रप॑: ॥१०॥",
    "index": 10,
    "shloka_num": 10
  },
  {
    "text": "यदि॒मा वा॒जय॑न्न॒हमोष॑धी॒र्हस्त॑ आद॒धे ।\nआ॒त्मा यक्ष्म॑स्य नश्यति पु॒रा जी॑व॒गृभो॑ यथा ॥११॥",
    "index": 11,
    "shloka_num": 11
  },
  {
    "text": "यस्यौ॑षधीः प्र॒सर्प॒थाङ्ग॑मङ्गं॒ परु॑ष्परुः ।\nततो॒ यक्ष्मं॒ वि बा॑धध्व उ॒ग्रो म॑ध्यम॒शीरि॑व ॥१२॥",
    "index": 12,
    "shloka_num": 12
  },
  {
    "text": "सा॒कं य॑क्ष्म॒ प्र प॑त॒ चाषे॑ण किकिदी॒विना॑ ।\nसा॒कं वात॑स्य॒ ध्राज्या॑ सा॒कं न॑श्य नि॒हाक॑या ॥१३॥",
    "index": 13,
    "shloka_num": 13
  },
  {
    "text": "अ॒न्या वो॑ अ॒न्याम॑वत्व॒न्यान्यस्या॒ उपा॑वत ।\nताः सर्वा॑: संविदा॒ना इ॒दं मे॒ प्राव॑ता॒ वच॑: ॥१४॥",
    "index": 14,
    "shloka_num": 14
  },
  {
    "text": "याः फ॒लिनी॒र्या अ॑फ॒ला अ॑पु॒ष्पा याश्च॑ पु॒ष्पिणी॑: ।\nबृह॒स्पति॑प्रसूता॒स्ता नो॑ मुञ्च॒न्त्वंह॑सः ॥१५॥",
    "index": 15,
    "shloka_num": 15
  },
  {
    "text": "मु॒ञ्चन्तु॑ मा शप॒थ्या॒३दथो॑ वरु॒ण्या॑दु॒त ।\nअथो॑ य॒मस्य॒ पड्बी॑शा॒त्सर्व॑स्माद्देवकिल्बि॒षात् ॥१६॥",
    "index": 16,
    "shloka_num": 16
  },
  {
    "text": "अ॒व॒पत॑न्तीरवदन्दि॒व ओष॑धय॒स्परि॑ ।\nयं जी॒वम॒श्नवा॑महै॒ न स रि॑ष्याति॒ पूरु॑षः ॥१७॥",
    "index": 17,
    "shloka_num": 17
  },
  {
    "text": "या ओष॑धी॒: सोम॑राज्ञीर्ब॒ह्वीः श॒तवि॑चक्षणाः ।\nतासां॒ त्वम॑स्युत्त॒मारं॒ कामा॑य॒ शं हृ॒दे ॥१८॥",
    "index": 18,
    "shloka_num": 18
  },
  {
    "text": "या ओष॑धी॒: सोम॑राज्ञी॒र्विष्ठि॑ताः पृथि॒वीमनु॑ ।\nबृह॒स्पति॑प्रसूता अ॒स्यै सं द॑त्त वी॒र्य॑म् ॥१९॥",
    "index": 19,
    "shloka_num": 19
  },
  {
    "text": "मा वो॑ रिषत्खनि॒ता यस्मै॑ चा॒हं खना॑मि वः ।\nद्वि॒पच्चतु॑ष्पद॒स्माकं॒ सर्व॑मस्त्वनातु॒रम् ॥२०॥",
    "index": 20,
    "shloka_num": 20
  },
  {
    "text": "याश्चे॒दमु॑पशृ॒ण्वन्ति॒ याश्च॑ दू॒रं परा॑गताः ।\nसर्वा॑: सं॒गत्य॑ वीरुधो॒ऽस्यै सं द॑त्त वी॒र्य॑म् ॥२१॥",
    "index": 21,
    "shloka_num": 21
  },
  {
    "text": "ओष॑धय॒: सं व॑दन्ते॒ सोमे॑न स॒ह राज्ञा॑ ।\nयस्मै॑ कृ॒णोति॑ ब्राह्म॒णस्तं रा॑जन्पारयामसि ॥२२॥",
    "index": 22,
    "shloka_num": 22
  },
  {
    "text": "त्वमु॑त्त॒मास्यो॑षधे॒ तव॑ वृ॒क्षा उप॑स्तयः ।\nउप॑स्तिरस्तु॒ सो॒३ऽस्माकं॒ यो अ॒स्माँ अ॑भि॒दास॑ति ॥२३॥",
    "index": 23,
    "shloka_num": 23
  }
]
