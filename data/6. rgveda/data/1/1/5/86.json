[
  {
    "text": "भौमोऽत्रिः ।इन्द्राग्नी । अनुष्टुप्, ६ विराट् पूर्वा ।",
    "index": 0,
    "shloka_num": null
  },
  {
    "text": "इन्द्रा॑ग्नी॒ यमव॑थ उ॒भा वाजे॑षु॒ मर्त्य॑म्  । दृ॒ळहा चि॒त् स प्र भे॑दति द्यु॒म्ना वाणी॑रिव त्रि॒तः  ॥१॥",
    "index": 1,
    "shloka_num": 1
  },
  {
    "text": "या पृत॑नासु दु॒ष्टरा॒ या वाजे॑षु श्र॒वाय्या॑  । या पञ्च॑ चर्ष॒णीर॒भी॑न्द्रा॒ग्नी ता ह॑वामहे  ॥२॥",
    "index": 2,
    "shloka_num": 2
  },
  {
    "text": "तयो॒रिदम॑व॒च्छव॑स्ति॒ग्मा दि॒द्युन्म॒घोनो॑:  । प्रति॒ द्रुणा॒ गभ॑स्त्यो॒र्गवां॑ वृत्र॒घ्न एष॑ते  ॥३॥",
    "index": 3,
    "shloka_num": 3
  },
  {
    "text": "ता वा॒मेषे॒ रथा॑नामिन्द्रा॒ग्नी ह॑वामहे  । पती॑ तु॒रस्य॒ राध॑सो वि॒द्वांसा॒ गिर्व॑णस्तमा  ॥४॥",
    "index": 4,
    "shloka_num": 4
  },
  {
    "text": "ता वृ॒धन्ता॒वनु॒ द्यून् मर्ता॑य दे॒वाव॒दभा॑  । अर्ह॑न्ता चित् पु॒रो द॒धेंऽशे॑व दे॒वावर्व॑ते  ॥५॥",
    "index": 5,
    "shloka_num": 5
  },
  {
    "text": "ए॒वेन्द्रा॒ग्निभ्या॒महा॑वि ह॒व्यं शू॒ष्यं॑ घृ॒तं न पू॒तमद्रि॑भिः  ।",
    "index": 6,
    "shloka_num": null
  },
  {
    "text": "ता सू॒रिषु॒ श्रवो॑ बृ॒हद्र॒यिं गृ॒णत्सु॑ दिधृत॒मिषं॑ गृ॒णत्सु॑ दिधृतम्  ॥६॥",
    "index": 7,
    "shloka_num": 6
  }
]
