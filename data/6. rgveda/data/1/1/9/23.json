[
  {
    "text": "७ काश्यपोऽसितो देवलो वा । पवमान: सोम: । गायत्री ।",
    "index": 0,
    "shloka_num": null
  },
  {
    "text": "सोमा॑ असृग्रमा॒शवो॒ मधो॒र्मद॑स्य॒ धार॑या ।\nअ॒भि विश्वा॑नि॒ काव्या॑ ॥१॥",
    "index": 1,
    "shloka_num": 1
  },
  {
    "text": "अनु॑ प्र॒त्नास॑ आ॒यव॑: प॒दं नवी॑यो अक्रमुः ।\nरु॒चे ज॑नन्त॒ सूर्य॑म् ॥२॥",
    "index": 2,
    "shloka_num": 2
  },
  {
    "text": "आ प॑वमान नो भरा॒ऽर्यो अदा॑शुषो॒ गय॑म् ।\nकृ॒धि प्र॒जाव॑ती॒रिष॑: ॥३॥",
    "index": 3,
    "shloka_num": 3
  },
  {
    "text": "अ॒भि सोमा॑स आ॒यव॒: पव॑न्ते॒ मद्यं॒ मद॑म् ।\nअ॒भि कोशं॑ मधु॒श्चुत॑म् ॥४॥",
    "index": 4,
    "shloka_num": 4
  },
  {
    "text": "सोमो॑ अर्षति धर्ण॒सिर्दधा॑न इन्द्रि॒यं रस॑म् ।\nसु॒वीरो॑ अभिशस्ति॒पाः ॥५॥",
    "index": 5,
    "shloka_num": 5
  },
  {
    "text": "इन्द्रा॑य सोम पवसे दे॒वेभ्य॑: सध॒माद्य॑: ।\nइन्दो॒ वाजं॑ सिषाससि ॥६॥",
    "index": 6,
    "shloka_num": 6
  },
  {
    "text": "अ॒स्य पी॒त्वा मदा॑ना॒मिन्द्रो॑ वृ॒त्राण्य॑प्र॒ति ।\nज॒घान॑ ज॒घन॑च्च॒ नु ॥७॥",
    "index": 7,
    "shloka_num": 7
  }
]
