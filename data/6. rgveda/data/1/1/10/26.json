[
  {
    "text": "९ ऐन्द्रो विमदः, प्राजापत्यो वा, वासुक्रो वसुकृद्वा ।पूषा । अनुष्टुप् ,१,४ उष्णिक् ।",
    "index": 0,
    "shloka_num": null
  },
  {
    "text": "प्र ह्यच्छा॑ मनी॒षा स्पा॒र्हा यन्ति॑ नि॒युतः॑ ।\nप्र द॒स्रा नि॒युद्र॑थः पू॒षा अ॑विष्टु॒ माहि॑नः ॥१॥",
    "index": 1,
    "shloka_num": 1
  },
  {
    "text": "यस्य॒ त्यन्म॑हि॒त्वं वा॒ताप्य॑म॒यं जनः॑ ।\nविप्र॒ आ वं॑सद्धी॒तिभि॒श्चिके॑त सुष्टुती॒नाम् ॥२॥",
    "index": 2,
    "shloka_num": 2
  },
  {
    "text": "स वे॑द सुष्टुती॒नामिन्दु॒र्न पू॒षा वृषा॑ ।\nअ॒भि प्सुरः॑ प्रुषायति व्र॒जं न॒ आ प्रु॑षायति ॥३॥",
    "index": 3,
    "shloka_num": 3
  },
  {
    "text": "मं॒सी॒महि॑ त्वा व॒यम॒स्माकं॑ देव पूषन् ।\nम॒ती॒नां च॒ साध॑नं॒ विप्रा॑णां चाध॒वम् ॥४॥",
    "index": 4,
    "shloka_num": 4
  },
  {
    "text": "प्रत्य॑र्धिर्य॒ज्ञाना॑मश्वह॒यो रथा॑नाम् ।\nऋषिः॒ स यो मनु॑र्हितो॒ विप्र॑स्य यावयत्स॒खः ॥५॥",
    "index": 5,
    "shloka_num": 5
  },
  {
    "text": "आ॒धीष॑माणायाः॒ पतिः॑ शु॒चाया॑श्च शु॒चस्य॑ च ।\nवा॒सो॒वा॒योऽवी॑ना॒मा वासां॑सि॒ मर्मृ॑जत् ॥६॥",
    "index": 6,
    "shloka_num": 6
  },
  {
    "text": "इ॒नो वाजा॑नां॒ पति॑रि॒नः पु॑ष्टी॒नां सखा॑ ।\nप्र श्मश्रु॑ हर्य॒तो दू॑धो॒द्वि वृथा॒ यो अदा॑भ्यः ॥७॥",
    "index": 7,
    "shloka_num": 7
  },
  {
    "text": "आ ते॒ रथ॑स्य पूषन्न॒जा धुरं॑ ववृत्युः ।\nविश्व॑स्या॒र्थिनः॒ सखा॑ सनो॒जा अन॑पच्युतः ॥८॥",
    "index": 8,
    "shloka_num": 8
  },
  {
    "text": "अ॒स्माक॑मू॒र्जा रथं॑ पू॒षा अ॑विष्टु॒ माहि॑नः ।\nभुव॒द्वाजा॑नां वृ॒ध इ॒मं नः॑ शृणव॒द्धव॑म् ॥९॥",
    "index": 9,
    "shloka_num": 9
  }
]
