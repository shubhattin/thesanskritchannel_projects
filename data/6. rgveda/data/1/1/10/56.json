[
  {
    "text": "७ बृहदुक्थो वामदेव्यः । विश्वेदेवाः । त्रिष्टुप् । ४-६ जगती ।",
    "index": 0,
    "shloka_num": null
  },
  {
    "text": "इ॒दं त॒ एकं॑ प॒र ऊ॑ त॒ एकं॑ तृ॒तीये॑न॒ ज्योति॑षा॒ सं वि॑शस्व  ।",
    "index": 1,
    "shloka_num": null
  },
  {
    "text": "सं॒वेश॑ने त॒न्व१श्चारु॑रेधि प्रि॒यो दे॒वानां॑ पर॒मे ज॒नित्रे॑  ॥१॥",
    "index": 2,
    "shloka_num": 1
  },
  {
    "text": "त॒नूष्टे॑ वाजिन्त॒न्वं१ नय॑न्ती वा॒मम॒स्मभ्यं॒ धातु॒ शर्म॒ तुभ्य॑म्  ।",
    "index": 3,
    "shloka_num": null
  },
  {
    "text": "अह्रु॑तो म॒हो ध॒रुणा॑य दे॒वान्दि॒वी॑व॒ ज्योति॒: स्वमा मि॑मीयाः  ॥२॥",
    "index": 4,
    "shloka_num": 2
  },
  {
    "text": "वा॒ज्य॑सि॒ वाजि॑नेना सुवे॒नीः सु॑वि॒तः स्तोमं॑ सुवि॒तो दिवं॑ गाः  ।",
    "index": 5,
    "shloka_num": null
  },
  {
    "text": "सु॒वि॒तो धर्म॑ प्रथ॒मानु॑ स॒त्या सु॑वि॒तो दे॒वान्त्सु॑वि॒तोऽनु॒ पत्म॑  ॥३॥",
    "index": 6,
    "shloka_num": 3
  },
  {
    "text": "म॒हि॒म्न ए॑षां पि॒तर॑श्च॒नेशि॑रे दे॒वा दे॒वेष्व॑दधु॒रपि॒ क्रतु॑म्  ।",
    "index": 7,
    "shloka_num": null
  },
  {
    "text": "सम॑विव्यचुरु॒त यान्यत्वि॑षु॒रैषां॑ त॒नूषु॒ नि वि॑विशु॒: पुन॑:  ॥४॥",
    "index": 8,
    "shloka_num": 4
  },
  {
    "text": "सहो॑भि॒र्विश्वं॒ परि॑ चक्रमू॒ रज॒: पूर्वा॒ धामा॒न्यमि॑ता॒ मिमा॑नाः  ।",
    "index": 9,
    "shloka_num": null
  },
  {
    "text": "त॒नूषु॒ विश्वा॒ भुव॑ना॒ नि ये॑मिरे॒ प्रासा॑रयन्त पुरु॒ध प्र॒जा अनु॑  ॥५॥",
    "index": 10,
    "shloka_num": 5
  },
  {
    "text": "द्विधा॑ सू॒नवोऽसु॑रं स्व॒र्विद॒मास्था॑पयन्त तृ॒तीये॑न॒ कर्म॑णा  ।",
    "index": 11,
    "shloka_num": null
  },
  {
    "text": "स्वां प्र॒जां पि॒तर॒: पित्र्यं॒ सह॒ आव॑रेष्वदधु॒स्तन्तु॒मात॑तम्  ॥६॥",
    "index": 12,
    "shloka_num": 6
  },
  {
    "text": "ना॒वा न क्षोद॑: प्र॒दिश॑: पृथि॒व्याः स्व॒स्तिभि॒रति॑ दु॒र्गाणि॒ विश्वा॑  ।",
    "index": 13,
    "shloka_num": null
  },
  {
    "text": "स्वां प्र॒जां बृ॒हदु॑क्थो महि॒त्वाऽऽव॑रेष्वदधा॒दा परे॑षु  ॥७॥",
    "index": 14,
    "shloka_num": 7
  }
]
