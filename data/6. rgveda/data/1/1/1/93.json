[
  {
    "text": "१२ गोतमो राहूगणः । अग्निषोमौ । १-३ अनुष्टुप्, ४-७, १२ त्रिष्टुप्, ८ जगती त्रिष्टुब्वा, ९-११ गायत्री  ।",
    "index": 0,
    "shloka_num": null
  },
  {
    "text": "अग्नी॑षोमावि॒मं सु मे॑ शृणु॒तं वृ॑षणा॒ हव॑म्  ।",
    "index": 1,
    "shloka_num": null
  },
  {
    "text": "प्रति॑ सू॒क्तानि॑ हर्यतं॒ भव॑तं दा॒शुषे॒ मय॑:  ॥१॥",
    "index": 2,
    "shloka_num": 1
  },
  {
    "text": "अग्नी॑षोमा॒ यो अ॒द्य वा॑मि॒दं वच॑: सप॒र्यति॑  ।",
    "index": 3,
    "shloka_num": null
  },
  {
    "text": "तस्मै॑ धत्तं सु॒वीर्यं॒ गवां॒ पोषं॒ स्वश्व्य॑म्  ॥२॥",
    "index": 4,
    "shloka_num": 2
  },
  {
    "text": "अग्नी॑षोमा॒ य आहु॑तिं॒ यो वां॒ दाशा॑द्ध॒विष्कृ॑तिम्  ।",
    "index": 5,
    "shloka_num": null
  },
  {
    "text": "स प्र॒जया॑ सु॒वीर्यं॒ विश्व॒मायु॒र्व्य॑श्नवत्  ॥३॥",
    "index": 6,
    "shloka_num": 3
  },
  {
    "text": "अग्नी॑षोमा॒ चेति॒ तद् वी॒र्यं॑ वां॒ यदमु॑ष्णीतमव॒सं प॒णिं गाः  ।",
    "index": 7,
    "shloka_num": null
  },
  {
    "text": "अवा॑तिरतं॒ बृस॑यस्य॒ शेषो ऽवि॑न्दतं॒ ज्योति॒रेकं॑ ब॒हुभ्य॑:  ॥४॥",
    "index": 8,
    "shloka_num": 4
  },
  {
    "text": "यु॒वमे॒तानि॑ दि॒वि रो॑च॒नान्य॒ग्निश्च॑ सोम॒ सक्र॑तू अधत्तम्  ।",
    "index": 9,
    "shloka_num": null
  },
  {
    "text": "यु॒वं सिन्धूँ॑र॒भिश॑स्तेरव॒द्यादग्नी॑षोमा॒वमु॑ञ्चतं गृभी॒तान्  ॥५॥",
    "index": 10,
    "shloka_num": 5
  },
  {
    "text": "आन्यं दि॒वो मा॑त॒रिश्वा॑ जभा॒राम॑थ्नाद॒न्यं परि॑ श्ये॒नो अद्रे॑:  ।",
    "index": 11,
    "shloka_num": null
  },
  {
    "text": "अग्नी॑षोमा॒ ब्रह्म॑णा वावृधा॒नोरुं य॒ज्ञाय॑ चक्रथुरु लो॒कम्  ॥६॥",
    "index": 12,
    "shloka_num": 6
  },
  {
    "text": "अग्नी॑षोमा ह॒विष॒: प्रस्थि॑तस्य वी॒तं हर्य॑तं वृषणा जु॒षेथा॑म्  ।",
    "index": 13,
    "shloka_num": null
  },
  {
    "text": "सु॒शर्मा॑णा॒ स्वव॑सा॒ हि भू॒तमथा॑ धत्तं॒ यज॑मानाय॒ शं योः  ॥७॥",
    "index": 14,
    "shloka_num": 7
  },
  {
    "text": "यो अ॒ग्नीषोमा॑ ह॒विषा॑ सप॒र्याद् दे॑व॒द्रीचा॒ मन॑सा॒ यो घृ॒तेन॑  ।",
    "index": 15,
    "shloka_num": null
  },
  {
    "text": "तस्य॑ व्र॒तं र॑क्षतं पा॒तमंह॑सो वि॒शे जना॑य॒ महि॒ शर्म॑ यच्छतम्  ॥८॥",
    "index": 16,
    "shloka_num": 8
  },
  {
    "text": "अग्नी॑षोमा॒ सवे॑दसा॒ सहू॑ती वनतं॒ गिर॑:  । सं दे॑व॒त्रा ब॑भूवथुः  ॥९॥",
    "index": 17,
    "shloka_num": 9
  },
  {
    "text": "अग्नी॑षोमाव॒नेन॑ वां॒ यो वां॑ घृ॒तेन॒ दाश॑ति  । तस्मै॑ दीदयतं बृ॒हत्  ॥१०॥",
    "index": 18,
    "shloka_num": 10
  },
  {
    "text": "अग्नी॑षोमावि॒मानि॑ नो यु॒वं ह॒व्या जु॑जोषतम्  । आ या॑त॒मुप॑ न॒: सचा॑  ॥११॥",
    "index": 19,
    "shloka_num": 11
  },
  {
    "text": "अग्नी॑षोमा पिपृ॒तमर्व॑तो न॒ आ प्या॑यन्तामु॒स्रिया॑ हव्य॒सूद॑:  ।",
    "index": 20,
    "shloka_num": null
  },
  {
    "text": "अ॒स्मे बला॑नि म॒घव॑त्सु धत्तं कृणु॒तं नो॑ अध्व॒रं श्रु॑ष्टि॒मन्त॑म्  ॥१२॥",
    "index": 21,
    "shloka_num": 12
  }
]
