[
  {
    "text": "६ गौरिवीतिःशाक्त्यः । इन्द्रः । त्रिष्टुप् ।",
    "index": 0,
    "shloka_num": null
  },
  {
    "text": "वसू॑नां वा चर्कृष॒ इय॑क्षन्धि॒या वा॑ य॒ज्ञैर्वा॒ रोद॑स्योः  ।",
    "index": 1,
    "shloka_num": null
  },
  {
    "text": "अर्व॑न्तो वा॒ ये र॑यि॒मन्त॑: सा॒तौ व॒नंअ वा॒ ये सु॒श्रुणं॑ सु॒श्रुतो॒ धुः  ॥१॥",
    "index": 2,
    "shloka_num": 1
  },
  {
    "text": "हव॑ एषा॒मसु॑रो नक्षत॒ द्यां श्र॑वस्य॒ता मन॑सा निंसत॒ क्षाम्  ।",
    "index": 3,
    "shloka_num": null
  },
  {
    "text": "चक्षा॑णा॒ यत्र॑ सुवि॒ताय॑ दे॒वा द्यौर्न वारे॑भिः कृ॒णव॑न्त॒ स्वैः  ॥२॥",
    "index": 4,
    "shloka_num": 2
  },
  {
    "text": "इ॒यमे॑षाम॒मृता॑नां॒ गीः स॒र्वता॑ता॒ ये कृ॒पण॑न्त॒ रत्न॑म्  ।",
    "index": 5,
    "shloka_num": null
  },
  {
    "text": "धियं॑ च य॒ज्ञं च॒ साध॑न्त॒स्ते नो॑ धान्तु वस॒व्य१मसा॑मि  ॥३॥",
    "index": 6,
    "shloka_num": 3
  },
  {
    "text": "आ तत्त॑ इन्द्रा॒यव॑: पनन्ता॒ऽभि य ऊ॒र्वं गोम॑न्तं॒ तितृ॑त्सान्  ।",
    "index": 7,
    "shloka_num": null
  },
  {
    "text": "स॒कृ॒त्स्वं१ ये पु॑रुपु॒त्रां म॒हीं स॒हस्र॑धारां बृह॒तीं दुदु॑क्षन्  ॥४॥",
    "index": 8,
    "shloka_num": 4
  },
  {
    "text": "शची॑व॒ इन्द्र॒मव॑से कृणुध्व॒मना॑नतं द॒मय॑न्तं पृत॒न्यून्  ।",
    "index": 9,
    "shloka_num": null
  },
  {
    "text": "ऋ॒भु॒क्षणं॑ म॒घवा॑नं सुवृ॒क्तिं भर्ता॒ यो वज्रं॒ नर्यं॑ पुरु॒क्षुः  ॥५॥",
    "index": 10,
    "shloka_num": 5
  },
  {
    "text": "यद्वा॒वान॑ पुरु॒तमं॑ पुरा॒षाळा वृ॑त्र॒हेन्द्रो॒ नामा॑न्यप्राः  ।",
    "index": 11,
    "shloka_num": null
  },
  {
    "text": "अचे॑ति प्रा॒सह॒स्पति॒स्तुवि॑ष्मा॒न्यदी॑मु॒श्मसि॒ कर्त॑वे॒ कर॒त्तत्  ॥६॥",
    "index": 12,
    "shloka_num": 6
  }
]
