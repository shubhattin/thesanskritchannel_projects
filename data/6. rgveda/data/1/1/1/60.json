[
  {
    "text": "५ नोधा गौतमः । अग्निः ।त्रिष्टुप् ।",
    "index": 0,
    "shloka_num": null
  },
  {
    "text": "वह्निं॑ य॒शसं॑ वि॒दथ॑स्य के॒तुं सु॑प्रा॒व्यं॑ दू॒तं स॒द्योअ॑र्थम् ।",
    "index": 1,
    "shloka_num": null
  },
  {
    "text": "द्वि॒जन्मा॑नं र॒यिमि॑व प्रश॒स्तं रा॒तिं भ॑र॒द् भृग॑वे मात॒रिश्वा॑ ॥१॥",
    "index": 2,
    "shloka_num": 1
  },
  {
    "text": "अ॒स्य शासु॑रु॒भया॑सः सचन्ते ह॒विष्म॑न्त उ॒शिजो॒ ये च॒ मर्ता॑: ।",
    "index": 3,
    "shloka_num": null
  },
  {
    "text": "दि॒वश्चि॒त् पूर्वो॒ न्य॑सादि॒ होता॒ ऽऽपृच्छ्यो॑ वि॒श्पति॑र्वि॒क्षु वे॒धाः ॥२॥",
    "index": 4,
    "shloka_num": 2
  },
  {
    "text": "तं नव्य॑सी हृ॒द आ जाय॑मानम॒स्मत् सु॑की॒र्तिर्मधु॑जिह्वमश्याः ।",
    "index": 5,
    "shloka_num": null
  },
  {
    "text": "यमृ॒त्विजो॑ वृ॒जने॒ मानु॑षास॒: प्रय॑स्वन्त आ॒यवो॒ जीज॑नन्त ॥३॥",
    "index": 6,
    "shloka_num": 3
  },
  {
    "text": "उ॒शिक् पा॑व॒को वसु॒र्मानु॑षेषु॒ वरे॑ण्यो॒ होता॑धायि वि॒क्षु ।",
    "index": 7,
    "shloka_num": null
  },
  {
    "text": "दमू॑ना गृ॒हप॑ति॒र्दम॒ आँ अ॒ग्निर्भु॑वद् रयि॒पती॑ रयी॒णाम् ॥४॥",
    "index": 8,
    "shloka_num": 4
  },
  {
    "text": "तं त्वा॑ व॒यं पति॑मग्ने रयी॒णां प्र शं॑सामो म॒तिभि॒र्गोत॑मासः ।",
    "index": 9,
    "shloka_num": null
  },
  {
    "text": "आ॒शुं न वा॑जम्भ॒रं म॒र्जय॑न्तः प्रा॒तर्म॒क्षू धि॒याव॑सुर्जगम्यात् ॥५॥",
    "index": 10,
    "shloka_num": 5
  }
]
