[
  {
    "text": "१२ गाथिनो विश्वामित्रः ।इन्द्रः । त्रिष्टुप्, १-३जगती, १०-१२ गायत्री ।",
    "index": 0,
    "shloka_num": null
  },
  {
    "text": "च॒र्ष॒णी॒धृतं॑ म॒घवा॑नमु॒क्थ्य१मिन्द्रं॒ गिरो॑ बृह॒तीर॒भ्य॑नूषत ।\nवा॒वृ॒धा॒नं पु॑रुहू॒तं सु॑वृ॒क्तिभि॒रम॑र्त्यं॒ जर॑माणं दि॒वेदि॑वे ॥१॥",
    "index": 1,
    "shloka_num": 1
  },
  {
    "text": "श॒तक्र॑तुमर्ण॒वं शा॒किनं॒ नरं॒ गिरो॑ म॒ इन्द्र॒मुप॑ यन्ति वि॒श्वत॑: ।\nवा॒ज॒सनिं॑ पू॒र्भिदं॒ तूर्णि॑म॒प्तुरं॑ धाम॒साच॑मभि॒षाचं॑ स्व॒र्विद॑म् ॥२॥",
    "index": 2,
    "shloka_num": 2
  },
  {
    "text": "आ॒क॒रे वसो॑र्जरि॒ता प॑नस्यतेऽने॒हस॒: स्तुभ॒ इन्द्रो॑ दुवस्यति ।\nवि॒वस्व॑त॒: सद॑न॒ आ हि पि॑प्रि॒ये स॑त्रा॒साह॑मभिमाति॒हनं॑ स्तुहि ॥३॥",
    "index": 3,
    "shloka_num": 3
  },
  {
    "text": "नृ॒णामु॑ त्वा॒ नृत॑मं गी॒र्भिरु॒क्थैर॒भि प्र वी॒रम॑र्चता स॒बाध॑: ।\nसं सह॑से पुरुमा॒यो जि॑हीते॒ नमो॑ अस्य प्र॒दिव॒ एक॑ ईशे ॥४॥",
    "index": 4,
    "shloka_num": 4
  },
  {
    "text": "पू॒र्वीर॑स्य नि॒ष्षिधो॒ मर्त्ये॑षु पु॒रू वसू॑नि पृथि॒वी बि॑भर्ति ।\nइन्द्रा॑य॒ द्याव॒ ओष॑धीरु॒तापो॑ र॒यिं र॑क्षन्ति जी॒रयो॒ वना॑नि ॥५॥",
    "index": 5,
    "shloka_num": 5
  },
  {
    "text": "तुभ्यं॒ ब्रह्मा॑णि॒ गिर॑ इन्द्र॒ तुभ्यं॑ स॒त्रा द॑धिरे हरिवो जु॒षस्व॑ ।\nबो॒ध्या॒३पिरव॑सो॒ नूत॑नस्य॒ सखे॑ वसो जरि॒तृभ्यो॒ वयो॑ धाः ॥६॥",
    "index": 6,
    "shloka_num": 6
  },
  {
    "text": "इन्द्र॑ मरुत्व इ॒ह पा॑हि॒ सोमं॒ यथा॑ शार्या॒ते अपि॑बः सु॒तस्य॑ ।\nतव॒ प्रणी॑ती॒ तव॑ शूर॒ शर्म॒न्ना वि॑वासन्ति क॒वय॑: सुय॒ज्ञाः ॥७॥",
    "index": 7,
    "shloka_num": 7
  },
  {
    "text": "स वा॑वशा॒न इ॒ह पा॑हि॒ सोमं॑ म॒रुद्भि॑रिन्द्र॒ सखि॑भिः सु॒तं न॑: ।\nजा॒तं यत्त्वा॒ परि॑ दे॒वा अभू॑षन् म॒हे भरा॑य पुरुहूत॒ विश्वे॑ ॥८॥",
    "index": 8,
    "shloka_num": 8
  },
  {
    "text": "अ॒प्तूर्ये॑ मरुत आ॒पिरे॒षोऽम॑न्द॒न्निन्द्र॒मनु॒ दाति॑वाराः ।\nतेभि॑: सा॒कं पि॑बतु वृत्रखा॒दः सु॒तं सोमं॑ दा॒शुष॒: स्वे स॒धस्थे॑ ॥९॥",
    "index": 9,
    "shloka_num": 9
  },
  {
    "text": "इ॒दं ह्यन्वोज॑सा सु॒तं रा॑धानां पते ।\nपिबा॒ त्व१स्य गि॑र्वणः ॥१०॥",
    "index": 10,
    "shloka_num": 10
  },
  {
    "text": "॥ यस्ते॒ अनु॑ स्व॒धामस॑त्सु॒ते नि य॑च्छ त॒न्व॑म् ।\nस त्वा॑ ममत्तु सो॒म्यम् ॥११॥",
    "index": 11,
    "shloka_num": 11
  },
  {
    "text": "॥ प्र ते॑ अश्नोतु कु॒क्ष्योः प्रेन्द्र॒ ब्रह्म॑णा॒ शिर॑: ।\nप्र बा॒हू शू॑र॒ राध॑से ॥१२॥",
    "index": 12,
    "shloka_num": 12
  }
]
