[
  {
    "text": "९ त्रिशिरास्त्वाष्ट्रः,सिन्धुद्वीप आम्बरीषो वा । आपः । गायत्री,५ वर्धमाना गायत्री, ७ प्रतिष्ठा गायत्री, ८ -९ अनुष्टुप् ।",
    "index": 0,
    "shloka_num": null
  },
  {
    "text": "आपो॒ हि ष्ठा म॑यो॒भुव॒स्ता न॑ ऊ॒र्जे द॑धातन ।\nम॒हे रणा॑य॒ चक्ष॑से ॥१॥",
    "index": 1,
    "shloka_num": 1
  },
  {
    "text": "यो वः॑ शि॒वत॑मो॒ रस॒स्तस्य॑ भाजयते॒ह नः॑ ।\nउ॒श॒तीरि॑व मा॒तरः॑ ॥२॥",
    "index": 2,
    "shloka_num": 2
  },
  {
    "text": "तस्मा॒ अरं॑ गमाम वो॒ यस्य॒ क्षया॑य॒ जिन्व॑थ ।\nआपो॑ ज॒नय॑था च नः ॥३॥",
    "index": 3,
    "shloka_num": 3
  },
  {
    "text": "शं नो॑ दे॒वीर॒भिष्ट॑य॒ आपो॑ भवन्तु पी॒तये॑ ।\nशं योर॒भि स्र॑वन्तु नः ॥४॥",
    "index": 4,
    "shloka_num": 4
  },
  {
    "text": "ईशा॑ना॒ वार्या॑णां॒ क्षय॑न्तीश्चर्षणी॒नाम् ।\nअ॒पो या॑चामि भेष॒जम् ॥५॥",
    "index": 5,
    "shloka_num": 5
  },
  {
    "text": "अ॒प्सु मे॒ सोमो॑ अब्रवीद॒न्तर्विश्वा॑नि भेष॒जा ।\nअ॒ग्निं च॑ वि॒श्वश॑म्भुवम् ॥६॥",
    "index": 6,
    "shloka_num": 6
  },
  {
    "text": "आपः॑ पृणी॒त भे॑ष॒जं वरू॑थं त॒न्वे॒३ मम॑ ।\nज्योक्च॒ सूर्यं॑ दृ॒शे ॥७॥",
    "index": 7,
    "shloka_num": 7
  },
  {
    "text": "इ॒दमा॑पः॒ प्र व॑हत॒ यत्किं च॑ दुरि॒तं मयि॑ ।\nयद्वा॒हम॑भिदु॒द्रोह॒ यद्वा॑ शे॒प उ॒तानृ॑तम् ॥८॥",
    "index": 8,
    "shloka_num": 8
  },
  {
    "text": "आपो॑ अ॒द्यान्व॑चारिषं॒ रसे॑न॒ सम॑गस्महि ।\nपय॑स्वानग्न॒ आ ग॑हि॒ तं मा॒ सं सृ॑ज॒ वर्च॑सा ॥९॥",
    "index": 9,
    "shloka_num": 9
  }
]
