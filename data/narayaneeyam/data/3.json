[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "तृतीयम् दशकम्",
        "index": 2,
        "shloka_num": null
    },
    {
        "text": "भक्ति प्रार्थना",
        "index": 3,
        "shloka_num": null
    },
    {
        "text": "पठन्तो नामानि प्रमदभरसिन्धौ निपतिता:\nस्मरन्तो रूपं ते वरद कथयन्तो गुणकथा: ।\nचरन्तो ये भक्तास्त्वयि खलु रमन्ते परममून्\nअहं धन्यान् मन्ये समधिगतसर्वाभिलषितान् ॥१॥",
        "index": 4,
        "shloka_num": 1
    },
    {
        "text": "गदक्लिष्टं कष्टं तव चरणसेवारसभरेऽ-\nप्यनासक्तं चित्तं भवति बत विष्णो कुरु दयाम् ।\nभवत्पादाम्भोजस्मरणरसिको नामनिवहान्\nअहं गायं गायं कुहचन विवत्स्यामि विजने ॥२॥",
        "index": 5,
        "shloka_num": 2
    },
    {
        "text": "कृपा ते जाता चेत्किमिव न हि लभ्यं तनुभृतां\nमदीयक्लेशौघप्रशमनदशा नाम कियती ।\nन के के लोकेऽस्मिन्ननिशमयि शोकाभिरहिता\nभवद्भक्ता मुक्ता: सुखगतिमसक्ता विदधते ॥३॥",
        "index": 6,
        "shloka_num": 3
    },
    {
        "text": "मुनिप्रौढा रूढा जगति खलु गूढात्मगतयो\nभवत्पादाम्भोजस्मरणविरुजो नारदमुखा: ।\nचरन्तीश स्वैरं सततपरिनिर्भातपरचि -\nत्सदानन्दाद्वैतप्रसरपरिमग्ना: किमपरम् ॥४॥",
        "index": 7,
        "shloka_num": 4
    },
    {
        "text": "भवद्भक्ति: स्फीता भवतु मम सैव प्रशमयेद्\nअशेषक्लेशौघं न खलु हृदि सन्देहकणिका ।\nन चेद्व्यासस्योक्तिस्तव च वचनं नैगमवचो\nभवेन्मिथ्या रथ्यापुरुषवचनप्रायमखिलम् ॥५॥",
        "index": 8,
        "shloka_num": 5
    },
    {
        "text": "भवद्भक्तिस्तावत् प्रमुखमधुरा त्वत् गुणरसात्\nकिमप्यारूढा चेदखिलपरितापप्रशमनी ।\nपुनश्चान्ते स्वान्ते विमलपरिबोधोदयमिलन्\nमहानन्दाद्वैतं दिशति किमत: प्रार्थ्यमपरम् ॥६॥",
        "index": 9,
        "shloka_num": 6
    },
    {
        "text": "विधूय क्लेशान्मे कुरु चरणयुग्मं धृतरसं\nभवत्क्षेत्रप्राप्तौ करमपि च ते पूजनविधौ ।\nभवन्मूर्त्यालोके नयनमथ ते पादतुलसी-\nपरिघ्राणे घ्राणं श्रवणमपि ते चारुचरिते ॥७॥",
        "index": 10,
        "shloka_num": 7
    },
    {
        "text": "प्रभूताधिव्याधिप्रसभचलिते मामकहृदि\nत्वदीयं तद्रूपं परमसुखचिद्रूपमुदियात् ।\nउदञ्चद्रोमाञ्चो गलितबहुहर्षाश्रुनिवहो\nयथा विस्मर्यासं दुरुपशमपीडापरिभवान् ॥८॥",
        "index": 11,
        "shloka_num": 8
    },
    {
        "text": "मरुद्गेहाधीश त्वयि खलु पराञ्चोऽपि सुखिनो\nभवत्स्नेही सोऽहं सुबहु परितप्ये च किमिदम् ।\nअकीर्तिस्ते मा भूद्वरद गदभारं प्रशमयन्\nभवत् भक्तोत्तंसं झटिति कुरु मां कंसदमन ॥९॥",
        "index": 12,
        "shloka_num": 9
    },
    {
        "text": "किमुक्तैर्भूयोभिस्तव हि करुणा यावदुदियाद्\nअहं तावद्देव प्रहितविविधार्तप्रलपितः ।\nपुरः क्लृप्ते पादे वरद तव नेष्यामि दिवसान्\nयथाशक्ति व्यक्तं नतिनुतिनिषेवा विरचयन् ॥१०॥",
        "index": 13,
        "shloka_num": null
    }
]