[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "अष्टाविंशम् दशकम्",
        "index": 2,
        "shloka_num": null
    },
    {
        "text": "लक्ष्मी स्वयंवर: अमृत प्रादुर्भाव: च",
        "index": 3,
        "shloka_num": null
    },
    {
        "text": "गरलं तरलानलं पुरस्तात्\nजलधेरुद्विजगाल कालकूटम् ।\nअमरस्तुतिवादमोदनिघ्नो\nगिरिशस्तन्निपपौ भवत्प्रियार्थम् ॥१॥",
        "index": 4,
        "shloka_num": 1
    },
    {
        "text": "विमथत्सु सुरासुरेषु जाता\nसुरभिस्तामृषिषु न्यधास्त्रिधामन् ।\nहयरत्नमभूदथेभरत्नं\nद्युतरुश्चाप्सरस: सुरेषु तानि ॥२॥",
        "index": 5,
        "shloka_num": 2
    },
    {
        "text": "जगदीश भवत्परा तदानीं\nकमनीया कमला बभूव देवी ।\nअमलामवलोक्य यां विलोल:\nसकलोऽपि स्पृहयाम्बभूव लोक: ॥३॥",
        "index": 6,
        "shloka_num": 3
    },
    {
        "text": "त्वयि दत्तहृदे तदैव देव्यै\nत्रिदशेन्द्रो मणिपीठिकां व्यतारीत् ।\nसकलोपहृताभिषेचनीयै:\nऋषयस्तां श्रुतिगीर्भिरभ्यषिञ्चन् ॥४॥",
        "index": 7,
        "shloka_num": 4
    },
    {
        "text": "अभिषेकजलानुपातिमुग्ध-\nत्वदपाङ्गैरवभूषिताङ्गवल्लीम् ।\nमणिकुण्डलपीतचेलहार-\nप्रमुखैस्ताममरादयोऽन्वभूषन् ॥५॥",
        "index": 8,
        "shloka_num": 5
    },
    {
        "text": "वरणस्रजमात्तभृङ्गनादां\nदधती सा कुचकुम्भमन्दयाना ।\nपदशिञ्जितमञ्जुनूपुरा त्वां\nकलितव्रीलविलासमाससाद ॥६॥",
        "index": 9,
        "shloka_num": 6
    },
    {
        "text": "गिरिशद्रुहिणादिसर्वदेवान्\nगुणभाजोऽप्यविमुक्तदोषलेशान् ।\nअवमृश्य सदैव सर्वरम्ये\nनिहिता त्वय्यनयाऽपि दिव्यमाला ॥७॥",
        "index": 10,
        "shloka_num": 7
    },
    {
        "text": "उरसा तरसा ममानिथैनां\nभुवनानां जननीमनन्यभावाम् ।\nत्वदुरोविलसत्तदीक्षणश्री-\nपरिवृष्ट्या परिपुष्टमास विश्वम् ॥८॥",
        "index": 11,
        "shloka_num": 8
    },
    {
        "text": "अतिमोहनविभ्रमा तदानीं\nमदयन्ती खलु वारुणी निरागात् ।\nतमस: पदवीमदास्त्वमेनाम्\nअतिसम्माननया महासुरेभ्य: ॥९॥",
        "index": 12,
        "shloka_num": 9
    },
    {
        "text": "तरुणाम्बुदसुन्दरस्तदा त्वं\nननु धन्वन्तरिरुत्थितोऽम्बुराशे: ।\nअमृतं कलशे वहन् कराभ्याम्\nअखिलार्तिं हर मारुतालयेश ॥१०॥",
        "index": 13,
        "shloka_num": 10
    }
]