[
  {
    "text": "१५ कक्षीवान् दैर्घतमस औशिजः । इन्द्रो विश्वे देवा वा । त्रिष्टुप् ।",
    "index": 0,
    "shloka_num": null
  },
  {
    "text": "कदि॒त्था नॄँ: पात्रं॑ देवय॒तां श्रव॒द् गिरो॒ अङ्गि॑रसां तुर॒ण्यन्  ।",
    "index": 1,
    "shloka_num": null
  },
  {
    "text": "प्र यदान॒ड्विश॒ आ ह॒र्म्यस्यो॒रु क्रं॑सते अध्व॒रे यज॑त्रः  ॥१॥",
    "index": 2,
    "shloka_num": 1
  },
  {
    "text": "स्तम्भी॑द्ध॒ द्यां स ध॒रुणं॑ प्रुषायदृ॒भुर्वाजा॑य॒ द्रवि॑णं॒ नरो॒ गोः  ।",
    "index": 3,
    "shloka_num": null
  },
  {
    "text": "अनु॑ स्व॒जां म॑हि॒षश्च॑क्षत॒ व्रां मेना॒मश्व॑स्य॒ परि॑ मा॒तरं॒ गोः  ॥२॥",
    "index": 4,
    "shloka_num": 2
  },
  {
    "text": "नक्ष॒द्धव॑मरु॒णीः पू॒र्व्यं राट् तु॒रो वि॒शामङ्गि॑रसा॒मनु॒ द्यून्  ।",
    "index": 5,
    "shloka_num": null
  },
  {
    "text": "तक्ष॒द् वज्रं॒ नियु॑तं त॒स्तम्भ॒द् द्यां चतु॑ष्पदे॒ नर्या॑य द्वि॒पादे॑  ॥३॥",
    "index": 6,
    "shloka_num": 3
  },
  {
    "text": "अ॒स्य मदे॑ स्व॒र्यं॑ दा ऋ॒तायापी॑वृतमु॒स्रिया॑णा॒मनी॑कम्  ।",
    "index": 7,
    "shloka_num": null
  },
  {
    "text": "यद्ध॑ प्र॒सर्गे॑ त्रिक॒कुम्नि॒वर्त॒दप॒ द्रुहो॒ मानु॑षस्य॒ दुरो॑ वः  ॥४॥",
    "index": 8,
    "shloka_num": 4
  },
  {
    "text": "तुभ्यं॒ पयो॒ यत् पि॒तरा॒वनी॑तां॒ राध॑: सु॒रेत॑स्तु॒रणे॑ भुर॒ण्यू  ।",
    "index": 9,
    "shloka_num": null
  },
  {
    "text": "शुचि॒ यत् ते रेक्ण॒ आय॑जन्त सब॒र्दुघा॑या॒: पय॑ उ॒स्रिया॑याः  ॥५॥",
    "index": 10,
    "shloka_num": 5
  },
  {
    "text": "अध॒ प्र ज॑ज्ञे त॒रणि॑र्ममत्तु॒ प्र रो॑च्य॒स्या उ॒षसो॒ न सूर॑:  ।",
    "index": 11,
    "shloka_num": null
  },
  {
    "text": "इन्दु॒र्येभि॒राष्ट॒ स्वेदु॑हव्यैः स्रु॒वेण॑ सि॒ञ्चञ्ज॒रणा॒भि धाम॑  ॥६॥",
    "index": 12,
    "shloka_num": 6
  },
  {
    "text": "स्वि॒ध्मा यद् व॒नधि॑तिरप॒स्यात् सूरो॑ अध्व॒रे परि॒ रोध॑ना॒ गोः  ।",
    "index": 13,
    "shloka_num": null
  },
  {
    "text": "यद्ध॑ प्र॒भासि॒ कृत्व्याँ॒ अनु॒ द्यूनन॑र्विशे प॒श्विषे॑ तु॒राय॑  ॥७॥",
    "index": 14,
    "shloka_num": 7
  },
  {
    "text": "अ॒ष्टा म॒हो दि॒व आदो॒ हरी॑ इ॒ह द्यु॑म्ना॒साह॑म॒भि यो॑धा॒न उत्स॑म्  ।",
    "index": 15,
    "shloka_num": null
  },
  {
    "text": "हरिं॒ यत्ते॑ म॒न्दिनं॑ दु॒क्षन् वृ॒धे गोर॑भस॒मद्रि॑भिर्वा॒ताप्य॑म्  ॥८॥",
    "index": 16,
    "shloka_num": 8
  },
  {
    "text": "त्वमा॑य॒सं प्रति॑ वर्तयो॒ गोर्दि॒वो अश्मा॑न॒मुप॑नीत॒मृभ्वा॑  ।",
    "index": 17,
    "shloka_num": null
  },
  {
    "text": "कुत्सा॑य॒ यत्र॑ पुरुहूत व॒न्वञ्छुष्ण॑मन॒न्तैः प॑रि॒यासि॑ व॒धैः  ॥९॥",
    "index": 18,
    "shloka_num": 9
  },
  {
    "text": "पु॒रा यत् सूर॒स्तम॑सो॒ अपी॑ते॒स्तम॑द्रिवः फलि॒गं हे॒तिम॑स्य  ।",
    "index": 19,
    "shloka_num": null
  },
  {
    "text": "शुष्ण॑स्य चि॒त् परि॑हितं॒ यदोजो॑ दि॒वस्परि॒ सुग्र॑थितं॒ तदाद॑:  ॥१०॥",
    "index": 20,
    "shloka_num": 10
  },
  {
    "text": "अनु॑ त्वा म॒ही पाज॑सी अच॒क्रे द्यावा॒क्षामा॑ मदतामिन्द्र॒ कर्म॑न्  ।",
    "index": 21,
    "shloka_num": null
  },
  {
    "text": "त्वं वृ॒त्रमा॒शया॑नं सि॒रासु॑ म॒हो वज्रे॑ण सिष्वपो व॒राहु॑म्  ॥११॥",
    "index": 22,
    "shloka_num": 11
  },
  {
    "text": "त्वमि॑न्द्र॒ नर्यो॒ याँ अवो॒ नॄन् तिष्ठा॒ वात॑स्य सु॒युजो॒ वहि॑ष्ठान्  ।",
    "index": 23,
    "shloka_num": null
  },
  {
    "text": "यं ते॑ का॒व्य उ॒शना॑ म॒न्दिनं॒ दाद् वृ॑त्र॒हणं॒ पार्यं॑ ततक्ष॒ वज्र॑म्  ॥१२॥",
    "index": 24,
    "shloka_num": 12
  },
  {
    "text": "त्वं सूरो॑ ह॒रितो॑ रामयो॒ नॄन् भर॑च्च॒क्रमेत॑शो॒ नायमि॑न्द्र  ।",
    "index": 25,
    "shloka_num": null
  },
  {
    "text": "प्रास्य॑ पा॒रं न॑व॒तिं ना॒व्या॑ना॒मपि॑ क॒र्तम॑वर्त॒योऽय॑ज्यून्  ॥१३॥",
    "index": 26,
    "shloka_num": 13
  },
  {
    "text": "त्वं नो॑ अ॒स्या इ॑न्द्र दु॒र्हणा॑याः पा॒हि व॑ज्रिवो दुरि॒ताद॒भीके॑  ।",
    "index": 27,
    "shloka_num": null
  },
  {
    "text": "प्र नो॒ वाजा॑न् र॒थ्यो॒ ३ अश्व॑बुध्यानि॒षे य॑न्धि॒ श्रव॑से सू॒नृता॑यै  ॥१४॥",
    "index": 28,
    "shloka_num": 14
  },
  {
    "text": "मा सा ते॑ अ॒स्मत् सु॑म॒तिर्वि द॑स॒द् वाज॑प्रमह॒: समिषो॑ वरन्त  ।",
    "index": 29,
    "shloka_num": null
  },
  {
    "text": "आ नो॑ भज मघव॒न् गोष्व॒र्यो मंहि॑ष्ठास्ते सध॒माद॑: स्याम  ॥१५॥",
    "index": 30,
    "shloka_num": 15
  }
]
