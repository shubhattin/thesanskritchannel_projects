[
  {
    "text": "८ काश्यपोऽसितो देवलो वा । पवमानः सोमः । गायत्री ।",
    "index": 0,
    "shloka_num": null
  },
  {
    "text": "ए॒ष धि॒या या॒त्यण्व्या॒ शूरो॒ रथे॑भिरा॒शुभिः॑ ।\nगच्छ॒न्निन्द्र॑स्य निष्कृ॒तम् ॥१ ॥",
    "index": 1,
    "shloka_num": 1
  },
  {
    "text": "ए॒ष पु॒रू धि॑यायते बृह॒ते दे॒वता॑तये ।\nयत्रा॒मृता॑स॒ आस॑ते ॥२॥",
    "index": 2,
    "shloka_num": 2
  },
  {
    "text": "ए॒ष हि॒तो वि नी॑यते॒ऽन्तः शु॒भ्राव॑ता प॒था ।\nयदी॑ तु॒ञ्जन्ति॒ भूर्ण॑यः ॥३॥",
    "index": 3,
    "shloka_num": 3
  },
  {
    "text": "ए॒ष शृङ्गा॑णि॒ दोधु॑व॒च्छिशी॑ते यू॒थ्यो॒३ वृषा॑ ।\nनृ॒म्णा दधा॑न॒ ओज॑सा ॥४॥",
    "index": 4,
    "shloka_num": 4
  },
  {
    "text": "ए॒ष रु॒क्मिभि॑रीयते वा॒जी शु॒भ्रेभि॑रं॒शुभिः॑ ।\nपतिः॒ सिन्धू॑नां॒ भव॑न् ॥५॥",
    "index": 5,
    "shloka_num": 5
  },
  {
    "text": "ए॒ष वसू॑नि पिब्द॒ना परु॑षा ययि॒वाँ अति॑ ।\nअव॒ शादे॑षु गच्छति ॥६॥",
    "index": 6,
    "shloka_num": 6
  },
  {
    "text": "ए॒तं मृ॑जन्ति॒ मर्ज्य॒मुप॒ द्रोणे॑ष्वा॒यवः॑ ।\nप्र॒च॒क्रा॒णं म॒हीरिषः॑ ॥७॥",
    "index": 7,
    "shloka_num": 7
  },
  {
    "text": "ए॒तमु॒ त्यं दश॒ क्षिपो॑ मृ॒जन्ति॑ स॒प्त धी॒तयः॑ ।\nस्वा॒यु॒धं म॒दिन्त॑मम् ॥८॥",
    "index": 8,
    "shloka_num": 8
  }
]
