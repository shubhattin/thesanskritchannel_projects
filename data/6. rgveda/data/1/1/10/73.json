[
  {
    "text": "११ गौरिवीतिःशाक्त्यः । इन्द्रः । त्रिष्टुप् ।",
    "index": 0,
    "shloka_num": null
  },
  {
    "text": "जनि॑ष्ठा उ॒ग्रः सह॑से तु॒राय॑ म॒न्द्र ओजि॑ष्ठो बहु॒लाभि॑मानः ।",
    "index": 1,
    "shloka_num": null
  },
  {
    "text": "अव॑र्ध॒न्निन्द्रं॑ म॒रुत॑श्चि॒दत्र॑ मा॒ता यद्वी॒रं द॒धन॒द्धनि॑ष्ठा ॥१॥",
    "index": 2,
    "shloka_num": 1
  },
  {
    "text": "द्रु॒हो निष॑त्ता पृश॒नी चि॒देवै॑: पु॒रू शंसे॑न वावृधु॒ष्ट इन्द्र॑म् ।",
    "index": 3,
    "shloka_num": null
  },
  {
    "text": "अ॒भीवृ॑तेव॒ ता म॑हाप॒देन॑ ध्वा॒न्तात्प्र॑पि॒त्वादुद॑रन्त॒ गर्भा॑: ॥२॥",
    "index": 4,
    "shloka_num": 2
  },
  {
    "text": "ऋ॒ष्वा ते॒ पादा॒ प्र यज्जिगा॒स्यव॑र्ध॒न्वाजा॑ उ॒त ये चि॒दत्र॑ ।",
    "index": 5,
    "shloka_num": null
  },
  {
    "text": "त्वमि॑न्द्र सालावृ॒कान्त्स॒हस्र॑मा॒सन्द॑धिषे अ॒श्विना व॑वृत्याः ॥३॥",
    "index": 6,
    "shloka_num": 3
  },
  {
    "text": "स॒म॒ना तूर्णि॒रुप॑ यासि य॒ज्ञमा नास॑त्या स॒ख्याय॑ वक्षि ।",
    "index": 7,
    "shloka_num": null
  },
  {
    "text": "व॒साव्या॑मिन्द्र धारयः स॒हस्रा॒ऽश्विना॑ शूर ददतुर्म॒घानि॑ ॥४॥",
    "index": 8,
    "shloka_num": 4
  },
  {
    "text": "मन्द॑मान ऋ॒तादधि॑ प्र॒जायै॒ सखि॑भि॒रिन्द्र॑ इषि॒रेभि॒रर्थ॑म् ।",
    "index": 9,
    "shloka_num": null
  },
  {
    "text": "आभि॒र्हि मा॒या उप॒ दस्यु॒मागा॒न्मिह॒: प्र त॒म्रा अ॑वप॒त्तमां॑सि ॥५॥",
    "index": 10,
    "shloka_num": 5
  },
  {
    "text": "सना॑माना चिद्ध्वसयो॒ न्य॑स्मा॒ अवा॑ह॒न्निन्द्र॑ उ॒षसो॒ यथान॑: ।",
    "index": 11,
    "shloka_num": null
  },
  {
    "text": "ऋ॒ष्वैर॑गच्छ॒: सखि॑भि॒र्निका॑मैः सा॒कं प्र॑ति॒ष्ठा हृद्या॑ जघन्थ ॥६॥",
    "index": 12,
    "shloka_num": 6
  },
  {
    "text": "त्वं ज॑घन्थ॒ नमु॑चिं मख॒स्युं दासं॑ कृण्वा॒न ऋष॑ये॒ विमा॑यम् ।",
    "index": 13,
    "shloka_num": null
  },
  {
    "text": "त्वं च॑कर्थ॒ मन॑वे स्यो॒नान्प॒थो दे॑व॒त्राञ्ज॑सेव॒ याना॑न् ॥७॥",
    "index": 14,
    "shloka_num": 7
  },
  {
    "text": "त्वमे॒तानि॑ पप्रिषे॒ वि नामेशा॑न इन्द्र दधिषे॒ गभ॑स्तौ ।",
    "index": 15,
    "shloka_num": null
  },
  {
    "text": "अनु॑ त्वा दे॒वाः शव॑सा मदन्त्यु॒परि॑बुध्नान्व॒निन॑श्चकर्थ ॥८॥",
    "index": 16,
    "shloka_num": 8
  },
  {
    "text": "च॒क्रं यद॑स्या॒प्स्वा निष॑त्तमु॒तो तद॑स्मै॒ मध्विच्च॑च्छद्यात् ।",
    "index": 17,
    "shloka_num": null
  },
  {
    "text": "पृ॒थि॒व्यामति॑षितं॒ यदूध॒: पयो॒ गोष्वद॑धा॒ ओष॑धीषु ॥९॥",
    "index": 18,
    "shloka_num": 9
  },
  {
    "text": "अश्वा॑दिया॒येति॒ यद्वद॒न्त्योज॑सो जा॒तमु॒त म॑न्य एनम् ।",
    "index": 19,
    "shloka_num": null
  },
  {
    "text": "म॒न्योरि॑याय ह॒र्म्येषु॑ तस्थौ॒ यत॑: प्रज॒ज्ञ इन्द्रो॑ अस्य वेद ॥१०॥",
    "index": 20,
    "shloka_num": 10
  },
  {
    "text": "वय॑: सुप॒र्णा उप॑ सेदु॒रिन्द्रं॑ प्रि॒यमे॑धा॒ ऋष॑यो॒ नाध॑मानाः ।",
    "index": 21,
    "shloka_num": null
  },
  {
    "text": "अप॑ ध्वा॒न्तमू॑र्णु॒हि पू॒र्धि चक्षु॑र्मुमु॒ग्ध्य१स्मान्नि॒धये॑व ब॒द्धान् ॥११॥",
    "index": 22,
    "shloka_num": 11
  }
]
