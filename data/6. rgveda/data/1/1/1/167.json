[
  {
    "text": "११ अगस्त्यो मैत्रावरुणिः  । १ इन्द्रः, २-११मरुतः । त्रिष्टुप्, (१०पुरस्ताज्ज्योतिः ।)",
    "index": 0,
    "shloka_num": null
  },
  {
    "text": "स॒हस्रं॑ त इन्द्रो॒तयो॑ नः स॒हस्र॒मिषो॑ हरिवो गू॒र्तत॑माः  ।",
    "index": 1,
    "shloka_num": null
  },
  {
    "text": "स॒हस्रं॒ रायो॑ माद॒यध्यै॑ सह॒स्रिण॒ उप॑ नो यन्तु॒ वाजा॑:  ॥१",
    "index": 2,
    "shloka_num": null
  },
  {
    "text": "आ नोऽवो॑भिर्म॒रुतो॑ या॒न्त्वच्छा॒ ज्येष्ठे॑भिर्वा बृ॒हद् दि॑वैः सुमा॒याः  ।",
    "index": 3,
    "shloka_num": null
  },
  {
    "text": "अध॒ यदे॑षां नि॒युत॑: पर॒माः स॑मु॒द्रस्य॑ चिद् ध॒नय॑न्त पा॒रे  ॥२",
    "index": 4,
    "shloka_num": null
  },
  {
    "text": "मि॒म्यक्ष॒ येषु॒ सुधि॑ता घृ॒ताची॒ हिर॑ण्यनिर्णि॒गुप॑रा॒ न ऋ॒ष्टिः  ।",
    "index": 5,
    "shloka_num": null
  },
  {
    "text": "गुहा॒ चर॑न्ती॒ मनु॑षो॒ न योषा॑ स॒भाव॑ती विद॒थ्ये॑व॒ सं वाक्  ॥३",
    "index": 6,
    "shloka_num": null
  },
  {
    "text": "परा॑ शु॒भ्रा अ॒यासो॑ य॒व्या सा॑धार॒ण्येव॑ म॒रुतो॑ मिमिक्षुः  ।",
    "index": 7,
    "shloka_num": null
  },
  {
    "text": "न रो॑द॒सी अप॑ नुदन्त घो॒रा जु॒षन्त॒ वृधं॑ स॒ख्याय॑ दे॒वाः  ॥४",
    "index": 8,
    "shloka_num": null
  },
  {
    "text": "जोष॒द् यदी॑मसु॒र्या॑ स॒चध्यै॒ विषि॑तस्तुका रोद॒सी नृ॒मणा॑:  ।",
    "index": 9,
    "shloka_num": null
  },
  {
    "text": "आ सू॒र्येव॑ विध॒तो रथं॑ गात् त्वे॒षप्र॑तीका॒ नभ॑सो॒ नेत्या  ॥५",
    "index": 10,
    "shloka_num": null
  },
  {
    "text": "आस्था॑पयन्त युव॒तिं युवा॑नः शु॒भे निमि॑श्लां वि॒दथे॑षु प॒ज्राम्  ।",
    "index": 11,
    "shloka_num": null
  },
  {
    "text": "अ॒र्को यद् वो॑ मरुतो ह॒विष्मा॒न् गाय॑द् गा॒थं सु॒तसो॑मो दुव॒स्यन्  ॥६",
    "index": 12,
    "shloka_num": null
  },
  {
    "text": "प्र तं वि॑वक्मि॒ वक्म्यो॒ य ए॑षां म॒रुतां॑ महि॒मा स॒त्यो अस्ति॑  ।",
    "index": 13,
    "shloka_num": null
  },
  {
    "text": "सचा॒ यदीं॒ वृष॑मणा अहं॒युः स्थि॒रा चि॒ज्जनी॒र्वह॑ते सुभा॒गाः  ॥७",
    "index": 14,
    "shloka_num": null
  },
  {
    "text": "पान्ति॑ मि॒त्रावरु॑णावव॒द्याच्चय॑त ईमर्य॒मो अप्र॑शस्तान्  ।",
    "index": 15,
    "shloka_num": null
  },
  {
    "text": "उ॒त च्य॑वन्ते॒ अच्यु॑ता ध्रु॒वाणि॑ वावृ॒ध ईं॑ मरुतो॒ दाति॑वारः  ॥८",
    "index": 16,
    "shloka_num": null
  },
  {
    "text": "न॒ही नु वो॑ मरुतो॒ अन्त्य॒स्मे आ॒रात्ता॑च्चि॒च्छव॑सो॒ अन्त॑मा॒पुः  ।",
    "index": 17,
    "shloka_num": null
  },
  {
    "text": "ते धृ॒ष्णुना॒ शव॑सा शूशु॒वांसो ऽर्णो॒ न द्वेषो॑ धृष॒ता परि॑ ष्ठुः  ॥९",
    "index": 18,
    "shloka_num": null
  },
  {
    "text": "व॒यम॒द्येन्द्र॑स्य॒ प्रेष्ठा॑ व॒यं श्वो वो॑चेमहि सम॒र्ये  ।",
    "index": 19,
    "shloka_num": null
  },
  {
    "text": "व॒यं पु॒रा महि॑ च नो॒ अनु॒ द्यून् तन्न॑ ऋभु॒क्षा न॒रामनु॑ ष्यात्  ॥१०",
    "index": 20,
    "shloka_num": null
  },
  {
    "text": "ए॒ष व॒: स्तोमो॑ मरुत इ॒यं गीर्मा॑न्दा॒र्यस्य॑ मा॒न्यस्य॑ का॒रोः  ।",
    "index": 21,
    "shloka_num": null
  },
  {
    "text": "एषा या॑सीष्ट त॒न्वे॑ व॒यां वि॒द्यामे॒षं वृ॒जनं॑ जी॒रदा॑नुम्  ॥११",
    "index": 22,
    "shloka_num": null
  }
]
