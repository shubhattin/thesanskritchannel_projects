[
  {
    "text": "१८ गोतमो राहूगणः । उषाः, १६-१८ अश्विनौ । १-४ जगती, ५-१२ त्रिष्टुप्, १३-१८ उष्णिक् ।",
    "index": 0,
    "shloka_num": null
  },
  {
    "text": "ए॒ता उ॒ त्या उ॒षसः॑ के॒तुम॑क्रत॒ पूर्वे॒ अर्धे॒ रज॑सो भा॒नुम॑ञ्जते ।\nनि॒ष्कृ॒ण्वा॒ना आयु॑धानीव धृ॒ष्णवः॒ प्रति॒ गावोऽरु॑षीर्यन्ति मा॒तरः॑ ॥१॥",
    "index": 1,
    "shloka_num": 1
  },
  {
    "text": "उद॑पप्तन्नरु॒णा भा॒नवो॒ वृथा॑ स्वा॒युजो॒ अरु॑षी॒र्गा अ॑युक्षत ।\nअक्र॑न्नु॒षासो॑ व॒युना॑नि पू॒र्वथा॒ रुश॑न्तं भा॒नुमरु॑षीरशिश्रयुः ॥२॥",
    "index": 2,
    "shloka_num": 2
  },
  {
    "text": "अर्च॑न्ति॒ नारी॑र॒पसो॒ न वि॒ष्टिभिः॑ समा॒नेन॒ योज॑ने॒ना प॑रा॒वतः॑ ।\nइषं॒ वह॑न्तीः सु॒कृते॑ सु॒दान॑वे॒ विश्वेदह॒ यज॑मानाय सुन्व॒ते ॥३॥",
    "index": 3,
    "shloka_num": 3
  },
  {
    "text": "अधि॒ पेशां॑सि वपते नृ॒तूरि॒वापो॑र्णुते॒ वक्ष॑ उ॒स्रेव॒ बर्ज॑हम् ।\nज्योति॒र्विश्व॑स्मै॒ भुव॑नाय कृण्व॒ती गावो॒ न व्र॒जं व्यु १ षा आ॑व॒र्तमः॑ ॥४॥",
    "index": 4,
    "shloka_num": 4
  },
  {
    "text": "प्रत्य॒र्ची रुश॑दस्या अदर्शि॒ वि ति॑ष्ठते॒ बाध॑ते कृ॒ष्णमभ्व॑म् ।\nस्वरुं॒ न पेशो॑ वि॒दथे॑ष्व॒ञ्जञ् चि॒त्रं दि॒वो दु॑हि॒ता भा॒नुम॑श्रेत् ॥५॥",
    "index": 5,
    "shloka_num": 5
  },
  {
    "text": "अता॑रिष्म॒ तम॑सस्पा॒रम॒स्योषा उ॒च्छन्ती॑ व॒युना॑ कृणोति ।\nश्रि॒ये छन्दो॒ न स्म॑यते विभा॒ती सु॒प्रती॑का सौमन॒साया॑जीगः ॥६॥",
    "index": 6,
    "shloka_num": 6
  },
  {
    "text": "भास्व॑ती ने॒त्री सू॒नृता॑नां दि॒वः स्त॑वे दुहि॒ता गोत॑मेभिः ।\nप्र॒जाव॑तो नृ॒वतो॒ अश्व॑बुध्या॒नुषो॒ गोअ॑ग्राँ॒ उप॑ मासि॒ वाजा॑न् ॥७॥",
    "index": 7,
    "shloka_num": 7
  },
  {
    "text": "उष॒स्तम॑श्यां य॒शसं॑ सु॒वीरं॑ दा॒सप्र॑वर्गं र॒यिमश्व॑बुध्यम् ।\nसु॒दंस॑सा॒ श्रव॑सा॒ या वि॒भासि॒ वाज॑प्रसूता सुभगे बृ॒हन्त॑म् ॥८॥",
    "index": 8,
    "shloka_num": 8
  },
  {
    "text": "विश्वा॑नि दे॒वी भुव॑नाभि॒चक्ष्या॑ प्रती॒ची चक्षु॑रुर्वि॒या वि भा॑ति ।\nविश्वं॑ जी॒वं च॒रसे॑ बो॒धय॑न्ती॒ विश्व॑स्य॒ वाच॑मविदन्मना॒योः ॥९॥",
    "index": 9,
    "shloka_num": 9
  },
  {
    "text": "पुनः॑पुन॒र्जाय॑माना पुरा॒णी स॑मा॒नं वर्ण॑म॒भि शुम्भ॑माना ।\nश्व॒घ्नीव॑ कृ॒त्नुर्विज॑ आमिना॒ना मर्त॑स्य दे॒वी ज॒रय॒न्त्यायुः॑ ॥१०॥",
    "index": 10,
    "shloka_num": 10
  },
  {
    "text": "व्यू॒र्ण्व॒ती दि॒वो अन्ताँ॑ अबो॒ध्यप॒ स्वसा॑रं सनु॒तर्यु॑योति ।\nप्र॒मि॒न॒ती म॑नु॒ष्या॑ यु॒गानि॒ योषा॑ जा॒रस्य॒ चक्ष॑सा॒ वि भा॑ति ॥११॥",
    "index": 11,
    "shloka_num": 11
  },
  {
    "text": "प॒शून्न चि॒त्रा सु॒भगा॑ प्रथा॒ना सिन्धु॒र्न क्षोद॑ उर्वि॒या व्य॑श्वैत् ।\nअमि॑नती॒ दैव्या॑नि व्र॒तानि॒ सूर्य॑स्य चेति र॒श्मिभि॑र्दृशा॒ना ॥१२॥",
    "index": 12,
    "shloka_num": 12
  },
  {
    "text": "उष॒स्तच्चि॒त्रमा भ॑रा॒स्मभ्यं॑ वाजिनीवति ।\nयेन॑ तो॒कं च॒ तन॑यं च॒ धाम॑हे ॥१३॥",
    "index": 13,
    "shloka_num": 13
  },
  {
    "text": "उषो॑ अ॒द्येह गो॑म॒त्यश्वा॑वति विभावरि ।\nरे॒वद॒स्मे व्यु॑च्छ सूनृतावति ॥१४॥",
    "index": 14,
    "shloka_num": 14
  },
  {
    "text": "यु॒क्ष्वा हि वा॑जिनीव॒त्यश्वाँ॑ अ॒द्यारु॒णाँ उ॑षः ।\nअथा॑ नो॒ विश्वा॒ सौभ॑गा॒न्या व॑ह ॥१५॥",
    "index": 15,
    "shloka_num": 15
  },
  {
    "text": "अश्वि॑ना व॒र्तिर॒स्मदा गोम॑द् दस्रा॒ हिर॑ण्यवत् ।\nअ॒र्वाग्रथं॒ सम॑नसा॒ नि य॑च्छतम् ॥१६॥",
    "index": 16,
    "shloka_num": 16
  },
  {
    "text": "यावि॒त्था श्लोक॒मा दि॒वो ज्योति॒र्जना॑य च॒क्रथुः॑ ।\nआ न॒ ऊर्जं॑ वहतमश्विना यु॒वम् ॥१७॥",
    "index": 17,
    "shloka_num": 17
  },
  {
    "text": "एह दे॒वा म॑यो॒भुवा॑ द॒स्रा हिर॑ण्यवर्तनी ।\nउ॒ष॒र्बुधो॑ वहन्तु॒ सोम॑पीतये ॥१८॥",
    "index": 18,
    "shloka_num": 18
  }
]
