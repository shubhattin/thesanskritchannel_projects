[
  {
    "text": "१२ बिन्दु: पूतदक्षो वा आङ्गिरस: । मरुत: । गायत्री ।",
    "index": 0,
    "shloka_num": null
  },
  {
    "text": "गौर्ध॑यति म॒रुतां॑ श्रव॒स्युर्मा॒ता म॒घोना॑म् । यु॒क्ता वह्नी॒ रथा॑नाम् ॥१",
    "index": 1,
    "shloka_num": null
  },
  {
    "text": "यस्या॑ दे॒वा उ॒पस्थे॑ व्र॒ता विश्वे॑ धा॒रय॑न्ते । सूर्या॒मासा॑ दृ॒शे कम् ॥२",
    "index": 2,
    "shloka_num": null
  },
  {
    "text": "तत्सु नो॒ विश्वे॑ अ॒र्य आ सदा॑ गृणन्ति का॒रव॑: । म॒रुत॒: सोम॑पीतये ॥३",
    "index": 3,
    "shloka_num": null
  },
  {
    "text": "अस्ति॒ सोमो॑ अ॒यं सु॒तः पिब॑न्त्यस्य म॒रुत॑: । उ॒त स्व॒राजो॑ अ॒श्विना॑ ॥४",
    "index": 4,
    "shloka_num": null
  },
  {
    "text": "पिब॑न्ति मि॒त्रो अ॑र्य॒मा तना॑ पू॒तस्य॒ वरु॑णः । त्रि॒ष॒ध॒स्थस्य॒ जाव॑तः ॥५",
    "index": 5,
    "shloka_num": null
  },
  {
    "text": "उ॒तो न्व॑स्य॒ जोष॒माँ इन्द्र॑: सु॒तस्य॒ गोम॑तः । प्रा॒तर्होते॑व मत्सति ॥६",
    "index": 6,
    "shloka_num": null
  },
  {
    "text": "कद॑त्विषन्त सू॒रय॑स्ति॒र आप॑ इव॒ स्रिध॑: । अर्ष॑न्ति पू॒तद॑क्षसः ॥७",
    "index": 7,
    "shloka_num": null
  },
  {
    "text": "कद्वो॑ अ॒द्य म॒हानां॑ दे॒वाना॒मवो॑ वृणे । त्मना॑ च द॒स्मव॑र्चसाम् ॥८",
    "index": 8,
    "shloka_num": null
  },
  {
    "text": "आ ये विश्वा॒ पार्थि॑वानि प॒प्रथ॑न्रोच॒ना दि॒वः । म॒रुत॒: सोम॑पीतये ॥९",
    "index": 9,
    "shloka_num": null
  },
  {
    "text": "त्यान्नु पू॒तद॑क्षसो दि॒वो वो॑ मरुतो हुवे । अ॒स्य सोम॑स्य पी॒तये॑ ॥१०",
    "index": 10,
    "shloka_num": null
  },
  {
    "text": "त्यान्नु ये वि रोद॑सी तस्त॒भुर्म॒रुतो॑ हुवे । अ॒स्य सोम॑स्य पी॒तये॑ ॥११",
    "index": 11,
    "shloka_num": null
  },
  {
    "text": "त्यं नु मारु॑तं ग॒णं गि॑रि॒ष्ठां वृष॑णं हुवे । अ॒स्य सोम॑स्य पी॒तये॑ ॥१२",
    "index": 12,
    "shloka_num": null
  }
]
