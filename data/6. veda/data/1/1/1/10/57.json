[
  {
    "text": "६ बन्धुः श्रुतबन्धुर्विप्रबन्धुर्गौपायनाः ।विश्वेदेवाः । गायत्री ।",
    "index": 0,
    "shloka_num": null
  },
  {
    "text": "मा प्र गा॑म प॒थो व॒यं मा य॒ज्ञादि॑न्द्र सो॒मिनः॑ ।\nमान्त स्थु॑र्नो॒ अरा॑तयः ॥१॥",
    "index": 1,
    "shloka_num": 1
  },
  {
    "text": "यो य॒ज्ञस्य॑ प्र॒साध॑न॒स्तन्तु॑र्दे॒वेष्वात॑तः ।\nतमाहु॑तं नशीमहि ॥२॥",
    "index": 2,
    "shloka_num": 2
  },
  {
    "text": "मनो॒ न्वा हु॑वामहे नाराशं॒सेन॒ सोमे॑न ।\nपि॒तॄ॒णां च॒ मन्म॑भिः ॥३॥",
    "index": 3,
    "shloka_num": 3
  },
  {
    "text": "आ त॑ एतु॒ मनः॒ पुनः॒ क्रत्वे॒ दक्षा॑य जी॒वसे॑ ।\nज्योक्च॒ सूर्यं॑ दृ॒शे ॥४॥",
    "index": 4,
    "shloka_num": 4
  },
  {
    "text": "पुन॑र्नः पितरो॒ मनो॒ ददा॑तु॒ दैव्यो॒ जनः॑ ।\nजी॒वं व्रातं॑ सचेमहि ॥५॥",
    "index": 5,
    "shloka_num": 5
  },
  {
    "text": "व॒यं सो॑म व्र॒ते तव॒ मन॑स्त॒नूषु॒ बिभ्र॑तः ।\nप्र॒जाव॑न्तः सचेमहि ॥६॥",
    "index": 6,
    "shloka_num": 6
  }
]
