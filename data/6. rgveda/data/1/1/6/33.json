[
  {
    "text": "५ शुनहोत्रो भारद्वाज: । इन्द्र: । त्रिष्टुप् ।",
    "index": 0,
    "shloka_num": null
  },
  {
    "text": "य ओजि॑ष्ठ इन्द्र॒ तं सु नो॑ दा॒ मदो॑ वृषन्त्स्वभि॒ष्टिर्दास्वा॑न् ।",
    "index": 1,
    "shloka_num": null
  },
  {
    "text": "सौव॑श्व्यं॒ यो व॒नव॒त्स्वश्वो॑ वृ॒त्रा स॒मत्सु॑ सा॒सह॑द॒मित्रा॑न् ॥१॥",
    "index": 2,
    "shloka_num": 1
  },
  {
    "text": "त्वां ही॒३न्द्राव॑से॒ विवा॑चो॒ हव॑न्ते चर्ष॒णय॒: शूर॑सातौ ।",
    "index": 3,
    "shloka_num": null
  },
  {
    "text": "त्वं विप्रे॑भि॒र्वि प॒णीँर॑शाय॒स्त्वोत॒ इत्सनि॑ता॒ वाज॒मर्वा॑ ॥२॥",
    "index": 4,
    "shloka_num": 2
  },
  {
    "text": "त्वं ताँ इ॑न्द्रो॒भयाँ॑ अ॒मित्रा॒न्दासा॑ वृ॒त्राण्यार्या॑ च शूर ।",
    "index": 5,
    "shloka_num": null
  },
  {
    "text": "वधी॒र्वने॑व॒ सुधि॑तेभि॒रत्कै॒रा पृ॒त्सु द॑र्षि नृ॒णां नृ॑तम ॥३॥",
    "index": 6,
    "shloka_num": 3
  },
  {
    "text": "स त्वं न॑ इ॒न्द्राक॑वाभिरू॒ती सखा॑ वि॒श्वायु॑रवि॒ता वृ॒धे भू॑: ।",
    "index": 7,
    "shloka_num": null
  },
  {
    "text": "स्व॑र्षाता॒ यद्ध्वया॑मसि त्वा॒ युध्य॑न्तो ने॒मधि॑ता पृ॒त्सु शू॑र ॥४॥",
    "index": 8,
    "shloka_num": 4
  },
  {
    "text": "नू॒नं न॑ इन्द्राप॒राय॑ च स्या॒ भवा॑ मृळी॒क उ॒त नो॑ अ॒भिष्टौ॑ ।",
    "index": 9,
    "shloka_num": null
  },
  {
    "text": "इ॒त्था गृ॒णन्तो॑ म॒हिन॑स्य॒ शर्म॑न्दि॒वि ष्या॑म॒ पार्ये॑ गो॒षत॑माः ॥५॥",
    "index": 10,
    "shloka_num": 5
  }
]
