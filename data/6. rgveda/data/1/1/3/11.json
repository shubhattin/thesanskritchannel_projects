[
  {
    "text": "९ गाथिनो विश्वामित्रः । अग्निः । गायत्री ।",
    "index": 0,
    "shloka_num": null
  },
  {
    "text": "अ॒ग्निर्होता॑ पु॒रोहि॑तोऽध्व॒रस्य॒ विच॑र्षणिः  । स वे॑द य॒ज्ञमा॑नु॒षक्  ॥१॥",
    "index": 1,
    "shloka_num": 1
  },
  {
    "text": "स ह॑व्य॒वाळम॑र्त्य उ॒शिग्दू॒तश्चनो॑हितः  । अ॒ग्निर्धि॒या समृ॑ण्वति  ॥२॥",
    "index": 2,
    "shloka_num": 2
  },
  {
    "text": "अ॒ग्निर्धि॒या स चे॑तति के॒तुर्य॒ज्ञस्य॑ पू॒र्व्यः  । अर्थं॒ ह्य॑स्य त॒रणि॑  ॥३॥",
    "index": 3,
    "shloka_num": 3
  },
  {
    "text": "अ॒ग्निं सू॒नुं सन॑श्रुतं॒ सह॑सो जा॒तवे॑दसम्  । वह्निं॑ दे॒वा अ॑कृण्वत  ॥४॥",
    "index": 4,
    "shloka_num": 4
  },
  {
    "text": "अदा॑भ्यः पुरए॒ता वि॒शाम॒ग्निर्मानु॑षीणाम्  । तूर्णी॒ रथ॒: सदा॒ नव॑:  ॥५॥",
    "index": 5,
    "shloka_num": 5
  },
  {
    "text": "सा॒ह्वान् विश्वा॑ अभि॒युज॒: क्रतु॑र्दे॒वाना॒ममृ॑क्तः  । अ॒ग्निस्तु॒विश्र॑वस्तमः  ॥६॥",
    "index": 6,
    "shloka_num": 6
  },
  {
    "text": "अ॒भि प्रयां॑सि॒ वाह॑सा दा॒श्वाँ अ॑श्नोति॒ मर्त्य॑:  । क्षयं॑ पाव॒कशो॑चिषः  ॥७॥",
    "index": 7,
    "shloka_num": 7
  },
  {
    "text": "परि॒ विश्वा॑नि॒ सुधि॑ता॒ ऽग्नेर॑श्याम॒ मन्म॑भिः  । विप्रा॑सो जा॒तवे॑दसः  ॥८॥",
    "index": 8,
    "shloka_num": 8
  },
  {
    "text": "अग्ने॒ विश्वा॑नि॒ वार्या॒ वाजे॑षु सनिषामहे  । त्वे दे॒वास॒ एरि॑रे  ॥९॥",
    "index": 9,
    "shloka_num": 9
  }
]
