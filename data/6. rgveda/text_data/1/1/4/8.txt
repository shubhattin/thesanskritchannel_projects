८ वामदेवो गौतमः । अग्निः ।गायत्री ।
दू॒तं वो॑ वि॒श्ववे॑दसं हव्य॒वाह॒मम॑र्त्यम्  । यजि॑ष्ठमृञ्जसे गि॒रा  ॥१॥
स हि वेदा॒ वसु॑धितिं म॒हाँ आ॒रोध॑नं दि॒वः  । स दे॒वाँ एह व॑क्षति  ॥२॥
स वे॑द दे॒व आ॒नमं॑ दे॒वाँ ऋ॑ताय॒ते दमे॑  । दाति॑ प्रि॒याणि॑ चि॒द् वसु॑  ॥३॥
स होता॒ सेदु॑ दू॒त्यं॑ चिकि॒त्वाँ अ॒न्तरी॑यते  । वि॒द्वाँ आ॒रोध॑नं दि॒वः  ॥४॥
ते स्या॑म॒ ये अ॒ग्नये॑ ददा॒शुर्ह॒व्यदा॑तिभिः  । य ईं॒ पुष्य॑न्त इन्ध॒ते  ॥५॥
ते रा॒या ते सु॒वीर्यै॑: सस॒वांसो॒ वि शृ॑ण्विरे  । ये अ॒ग्ना द॑धि॒रे दुव॑:  ॥६॥
अ॒स्मे रायो॑ दि॒वेदि॑वे॒ सं च॑रन्तु पुरु॒स्पृह॑:  । अ॒स्मे वाजा॑स ईरताम्  ॥७॥
स विप्र॑श्चर्षणी॒नां शव॑सा॒ मानु॑षाणाम्  । अति॑ क्षि॒प्रेव॑ विध्यति  ॥८॥
