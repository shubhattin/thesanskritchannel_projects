[
  {
    "text": "१२ मैत्रावरुणिर्वसिष्ठः । इन्द्रः ।गायत्री, १०-१२ विराट् ।",
    "index": 0,
    "shloka_num": null
  },
  {
    "text": "प्र व॒ इन्द्रा॑य॒ माद॑नं॒ हर्य॑श्वाय गायत ।\nसखा॑यः सोम॒पाव्ने॑ ॥१॥",
    "index": 1,
    "shloka_num": 1
  },
  {
    "text": "शंसेदु॒क्थं सु॒दान॑व उ॒त द्यु॒क्षं यथा॒ नरः॑ ।\nच॒कृ॒मा स॒त्यरा॑धसे ॥२॥",
    "index": 2,
    "shloka_num": 2
  },
  {
    "text": "त्वं न॑ इन्द्र वाज॒युस्त्वं ग॒व्युः श॑तक्रतो ।\nत्वं हि॑रण्य॒युर्व॑सो ॥३॥",
    "index": 3,
    "shloka_num": 3
  },
  {
    "text": "व॒यमि॑न्द्र त्वा॒यवो॒ऽभि प्र णो॑नुमो वृषन् ।\nवि॒द्धी त्व१स्य नो॑ वसो ॥४॥",
    "index": 4,
    "shloka_num": 4
  },
  {
    "text": "मा नो॑ नि॒दे च॒ वक्त॑वे॒ऽर्यो र॑न्धी॒ररा॑व्णे ।\nत्वे अपि॒ क्रतु॒र्मम॑ ॥५॥",
    "index": 5,
    "shloka_num": 5
  },
  {
    "text": "त्वं वर्मा॑सि स॒प्रथः॑ पुरोयो॒धश्च॑ वृत्रहन् ।\nत्वया॒ प्रति॑ ब्रुवे यु॒जा ॥६॥",
    "index": 6,
    "shloka_num": 6
  },
  {
    "text": "म॒हाँ उ॒तासि॒ यस्य॒ तेऽनु॑ स्व॒धाव॑री॒ सहः॑ ।\nम॒म्नाते॑ इन्द्र॒ रोद॑सी ॥७॥",
    "index": 7,
    "shloka_num": 7
  },
  {
    "text": "तं त्वा॑ म॒रुत्व॑ती॒ परि॒ भुव॒द्वाणी॑ स॒याव॑री ।\nनक्ष॑माणा स॒ह द्युभिः॑ ॥८॥",
    "index": 8,
    "shloka_num": 8
  },
  {
    "text": "ऊ॒र्ध्वास॒स्त्वान्विन्द॑वो॒ भुव॑न्द॒स्ममुप॒ द्यवि॑ ।\nसं ते॑ नमन्त कृ॒ष्टयः॑ ॥९॥",
    "index": 9,
    "shloka_num": 9
  },
  {
    "text": "प्र वो॑ म॒हे म॑हि॒वृधे॑ भरध्वं॒ प्रचे॑तसे॒ प्र सु॑म॒तिं कृ॑णुध्वम् ।\nविशः॑ पू॒र्वीः प्र च॑रा चर्षणि॒प्राः ॥१०॥",
    "index": 10,
    "shloka_num": 10
  },
  {
    "text": "उ॒रु॒व्यच॑से म॒हिने॑ सुवृ॒क्तिमिन्द्रा॑य॒ ब्रह्म॑ जनयन्त॒ विप्राः॑ ।\nतस्य॑ व्र॒तानि॒ न मि॑नन्ति॒ धीराः॑ ॥११॥",
    "index": 11,
    "shloka_num": 11
  },
  {
    "text": "इन्द्रं॒ वाणी॒रनु॑त्तमन्युमे॒व स॒त्रा राजा॑नं दधिरे॒ सह॑ध्यै ।\nहर्य॑श्वाय बर्हया॒ समा॒पीन् ॥१२॥",
    "index": 12,
    "shloka_num": 12
  }
]
