[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "एकोनत्रिंशम् दशकम्",
        "index": 2,
        "shloka_num": null
    },
    {
        "text": "अमृत आहरणम् असुर निग्रह: च",
        "index": 3,
        "shloka_num": null
    },
    {
        "text": "उद्गच्छतस्तव करादमृतं हरत्सु\nदैत्येषु तानशरणाननुनीय देवान् ।\nसद्यस्तिरोदधिथ देव भवत्प्रभावाद्\nउद्यत्स्वयूथ्यकलहा दितिजा बभूवु: ॥१॥",
        "index": 4,
        "shloka_num": 1
    },
    {
        "text": "श्यामां रुचाऽपि वयसाऽपि तनुं तदानीं\nप्राप्तोऽसि तुङ्गकुचमण्डलभंगुरां त्वम् ।\nपीयूषकुम्भकलहं परिमुच्य सर्वे\nतृष्णाकुला: प्रतिययुस्त्वदुरोजकुम्भे ॥२॥",
        "index": 5,
        "shloka_num": 2
    },
    {
        "text": "का त्वं मृगाक्षि विभजस्व सुधामिमामि-\nत्यारूढरागविवशानभियाचतोऽमून् ।\nविश्वस्यते मयि कथं कुलटाऽस्मि दैत्या\nइत्यालपन्नपि सुविश्वसितानतानी: ॥३॥",
        "index": 6,
        "shloka_num": 3
    },
    {
        "text": "मोदात् सुधाकलशमेषु ददत्सु सा त्वं\nदुश्चेष्टितं मम सहध्वमिति ब्रुवाणा ।\nपङ्क्तिप्रभेदविनिवेशितदेवदैत्या\nलीलाविलासगतिभि: समदा: सुधां ताम् ॥४॥",
        "index": 7,
        "shloka_num": 4
    },
    {
        "text": "अस्मास्वियं प्रणयिणीत्यसुरेषु तेषु\nजोषं स्थितेष्वथ समाप्य सुधां सुरेषु ।\nत्वं भक्तलोकवशगो निजरूपमेत्य\nस्वर्भानुमर्धपरिपीतसुधं व्यलावी: ॥५॥",
        "index": 8,
        "shloka_num": 5
    },
    {
        "text": "त्वत्त: सुधाहरणयोग्यफलं परेषु\nदत्वा गते त्वयि सुरै: खलु ते व्यगृह्णन् ।\nघोरेऽथ मूर्छति रणे बलिदैत्यमाया-\nव्यामोहिते सुरगणे त्वमिहाविरासी: ॥६॥",
        "index": 9,
        "shloka_num": 6
    },
    {
        "text": "त्वं कालनेमिमथ मालिमुखाञ्जघन्थ\nशक्रो जघान बलिजम्भवलान् सपाकान् ।\nशुष्कार्द्रदुष्करवधे नमुचौ च लूने\nफेनेन नारदगिरा न्यरुणो रणं त्वं ॥७॥",
        "index": 10,
        "shloka_num": 7
    },
    {
        "text": "योषावपुर्दनुजमोहनमाहितं ते\nश्रुत्वा विलोकनकुतूहलवान् महेश: ।\nभूतैस्समं गिरिजया च गत: पदं ते\nस्तुत्वाऽब्रवीदभिमतं त्वमथो तिरोधा: ॥८॥",
        "index": 11,
        "shloka_num": 8
    },
    {
        "text": "आरामसीमनि च कन्दुकघातलीला-\nलोलायमाननयनां कमनीं मनोज्ञाम् ।\nत्वामेष वीक्ष्य विगलद्वसनां मनोभू-\nवेगादनङ्गरिपुरङ्ग समालिलिङ्ग ॥९॥",
        "index": 12,
        "shloka_num": 9
    },
    {
        "text": "भूयोऽपि विद्रुतवतीमुपधाव्य देवो\nवीर्यप्रमोक्षविकसत्परमार्थबोध: ।\nत्वन्मानितस्तव महत्त्वमुवाच देव्यै\nतत्तादृशस्त्वमव वातनिकेतनाथ ॥१०॥",
        "index": 13,
        "shloka_num": null
    }
]