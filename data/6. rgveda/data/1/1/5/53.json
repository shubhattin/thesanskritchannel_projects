[
  {
    "text": "१६ श्यावाश्व आत्रेयः । मरुतः । १, ५, १०-११, १५ ककुप्, २ बृहती, ३ अनुष्टुप्, ४ पुर उष्णिक्, ६-७, ९, १३-१४, १६ सतोबृहती, ८, १२ गायत्री ।",
    "index": 0,
    "shloka_num": null
  },
  {
    "text": "को वे॑द॒ जान॑मेषां॒ को वा॑ पु॒रा सु॒म्नेष्वा॑स म॒रुता॑म् ।\nयद् यु॑यु॒ज्रे कि॑ला॒स्य॑: ॥१॥",
    "index": 1,
    "shloka_num": 1
  },
  {
    "text": "ऐतान् रथे॑षु त॒स्थुष॒: कः शु॑श्राव क॒था य॑युः ।\nकस्मै॑ सस्रुः सु॒दासे॒ अन्वा॒पय॒ इळा॑भिर्वृ॒ष्टय॑: स॒ह ॥२॥",
    "index": 2,
    "shloka_num": 2
  },
  {
    "text": "ते म॑ आहु॒र्य आ॑य॒युरुप॒ द्युभि॒र्विभि॒र्मदे॑ ।\nनरो॒ मर्या॑ अरे॒पस॑ इ॒मान् पश्य॒न्निति॑ ष्टुहि ॥३॥",
    "index": 3,
    "shloka_num": 3
  },
  {
    "text": "ये अ॒ञ्जिषु॒ ये वाशी॑षु॒ स्वभा॑नवः स्र॒क्षु रु॒क्मेषु॑ खा॒दिषु॑ ।\nश्रा॒या रथे॑षु॒ धन्व॑सु ॥४॥",
    "index": 4,
    "shloka_num": 4
  },
  {
    "text": "यु॒ष्माकं॑ स्मा॒ रथाँ॒ अनु॑ मु॒दे द॑धे मरुतो जीरदानवः ।\nवृ॒ष्टी द्यावो॑ य॒तीरि॑व ॥५॥",
    "index": 5,
    "shloka_num": 5
  },
  {
    "text": "आ यं नर॑: सु॒दान॑वो ददा॒शुषे॑ दि॒वः कोश॒मचु॑च्यवुः ।\nवि प॒र्जन्यं॑ सृजन्ति॒ रोद॑सी॒ अनु॒ धन्व॑ना यन्ति वृ॒ष्टय॑: ॥६॥",
    "index": 6,
    "shloka_num": 6
  },
  {
    "text": "त॒तृ॒दा॒नाः सिन्ध॑व॒: क्षोद॑सा॒ रज॒: प्र स॑स्रुर्धे॒नवो॑ यथा ।\nस्य॒न्ना अश्वा॑ इ॒वाध्व॑नो वि॒मोच॑ने॒ वि यद् वर्त॑न्त ए॒न्य॑: ॥७॥",
    "index": 7,
    "shloka_num": 7
  },
  {
    "text": "आ या॑त मरुतो दि॒व आन्तरि॑क्षाद॒मादु॒त ।\nमाव॑ स्थात परा॒वत॑: ॥८॥",
    "index": 8,
    "shloka_num": 8
  },
  {
    "text": "मा वो॑ र॒सानि॑तभा॒ कुभा॒ क्रुमु॒र्मा व॒: सिन्धु॒र्नि री॑रमत् ।\nमा व॒: परि॑ ष्ठात् स॒रयु॑: पुरी॒षिण्य॒स्मे इत् सु॒म्नम॑स्तु वः ॥९॥",
    "index": 9,
    "shloka_num": 9
  },
  {
    "text": "तं व॒: शर्धं॒ रथा॑नां त्वे॒षं ग॒णं मारु॑तं॒ नव्य॑सीनाम् ।\nअनु॒ प्र य॑न्ति वृ॒ष्टय॑: ॥१०॥",
    "index": 10,
    "shloka_num": 10
  },
  {
    "text": "॥ शर्धं॑शर्धं व एषां॒ व्रातं॑व्रातं ग॒णंग॑णं सुश॒स्तिभि॑: ।\nअनु॑ क्रामेम धी॒तिभि॑: ॥११॥",
    "index": 11,
    "shloka_num": 11
  },
  {
    "text": "॥ कस्मा॑ अ॒द्य सुजा॑ताय रा॒तह॑व्याय॒ प्र य॑युः ।\nए॒ना यामे॑न म॒रुत॑: ॥१२॥",
    "index": 12,
    "shloka_num": 12
  },
  {
    "text": "येन॑ तो॒काय॒ तन॑याय धा॒न्यं१ बीजं॒ वह॑ध्वे॒ अक्षि॑तम् ।\nअ॒स्मभ्यं॒ तद् ध॑त्तन॒ यद् व॒ ईम॑हे॒ राधो॑ वि॒श्वायु॒ सौभ॑गम् ॥१३॥",
    "index": 13,
    "shloka_num": 13
  },
  {
    "text": "अती॑याम नि॒दस्ति॒रः स्व॒स्तिभि॑र्हि॒त्वाव॒द्यमरा॑तीः ।\nवृ॒ष्ट्वी शं योराप॑ उ॒स्रि भे॑ष॒जं स्याम॑ मरुतः स॒ह ॥१४॥",
    "index": 14,
    "shloka_num": 14
  },
  {
    "text": "सु॒दे॒वः स॑महासति सु॒वीरो॑ नरो मरुत॒: स मर्त्य॑: ।\nयं त्राय॑ध्वे॒ स्याम॒ ते ॥१५॥",
    "index": 15,
    "shloka_num": 15
  },
  {
    "text": "स्तु॒हि भो॒जान् त्स्तु॑व॒तो अ॑स्य॒ याम॑नि॒ रण॒न् गावो॒ न यव॑से ।\nय॒तः पूर्वाँ॑ इव॒ सखीँ॒रनु॑ ह्वय गि॒रा गृ॑णीहि का॒मिन॑: ॥१६॥",
    "index": 16,
    "shloka_num": 16
  }
]
