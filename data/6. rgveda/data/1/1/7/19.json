[
  {
    "text": "११ मैत्रावरुणिर्वसिष्ठ: । इन्द्र:  । त्रिष्टुप्  ।",
    "index": 0,
    "shloka_num": null
  },
  {
    "text": "यस्ति॒ग्मशृ॑ङ्गो वृष॒भो न भी॒म एक॑: कृ॒ष्टीश्च्या॒वय॑ति॒ प्र विश्वा॑:  ।",
    "index": 1,
    "shloka_num": null
  },
  {
    "text": "यः शश्व॑तो॒ अदा॑शुषो॒ गय॑स्य प्रय॒न्तासि॒ सुष्वि॑तराय॒ वेद॑:  ॥१॥",
    "index": 2,
    "shloka_num": 1
  },
  {
    "text": "त्वं ह॒ त्यदि॑न्द्र॒ कुत्स॑माव॒: शुश्रू॑षमाणस्त॒न्वा॑ सम॒र्ये  ।",
    "index": 3,
    "shloka_num": null
  },
  {
    "text": "दासं॒ यच्छुष्णं॒ कुय॑वं॒ न्य॑स्मा॒ अर॑न्धय आर्जुने॒याय॒ शिक्ष॑न्  ॥२॥",
    "index": 4,
    "shloka_num": 2
  },
  {
    "text": "त्वं धृ॑ष्णो धृष॒ता वी॒तह॑व्यं॒ प्रावो॒ विश्वा॑भिरू॒तिभि॑: सु॒दास॑म्  ।",
    "index": 5,
    "shloka_num": null
  },
  {
    "text": "प्र पौरु॑कुत्सिं त्र॒सद॑स्युमाव॒: क्षेत्र॑साता वृत्र॒हत्ये॑षु पू॒रुम्  ॥३॥",
    "index": 6,
    "shloka_num": 3
  },
  {
    "text": "त्वं नृभि॑र्नृमणो दे॒ववी॑तौ॒ भूरी॑णि वृ॒त्रा ह॑र्यश्व हंसि  ।",
    "index": 7,
    "shloka_num": null
  },
  {
    "text": "त्वं नि दस्युं॒ चुमु॑रिं॒ धुनिं॒ चाऽस्वा॑पयो द॒भीत॑ये सु॒हन्तु॑  ॥४॥",
    "index": 8,
    "shloka_num": 4
  },
  {
    "text": "तव॑ च्यौ॒त्नानि॑ वज्रहस्त॒ तानि॒ नव॒ यत्पुरो॑ नव॒तिं च॑ स॒द्यः  ।",
    "index": 9,
    "shloka_num": null
  },
  {
    "text": "नि॒वेश॑ने शतत॒मावि॑वेषी॒रह॑ञ्च वृ॒त्रं नमु॑चिमु॒ताह॑न्  ॥५॥",
    "index": 10,
    "shloka_num": 5
  },
  {
    "text": "सना॒ ता त॑ इन्द्र॒ भोज॑नानि रा॒तह॑व्याय दा॒शुषे॑ सु॒दासे॑  ।",
    "index": 11,
    "shloka_num": null
  },
  {
    "text": "वृष्णे॑ ते॒ हरी॒ वृष॑णा युनज्मि॒ व्यन्तु॒ ब्रह्मा॑णि पुरुशाक॒ वाज॑म्  ॥६॥",
    "index": 12,
    "shloka_num": 6
  },
  {
    "text": "मा ते॑ अ॒स्यां स॑हसाव॒न्परि॑ष्टाव॒घाय॑ भूम हरिवः परा॒दै  ।",
    "index": 13,
    "shloka_num": null
  },
  {
    "text": "त्राय॑स्व नोऽवृ॒केभि॒र्वरू॑थै॒स्तव॑ प्रि॒यास॑: सू॒रिषु॑ स्याम  ॥७॥",
    "index": 14,
    "shloka_num": 7
  },
  {
    "text": "प्रि॒यास॒ इत्ते॑ मघवन्न॒भिष्टौ॒ नरो॑ मदेम शर॒णे सखा॑यः  ।",
    "index": 15,
    "shloka_num": null
  },
  {
    "text": "नि तु॒र्वशं॒ नि याद्वं॑ शिशीह्यतिथि॒ग्वाय॒ शंस्यं॑ करि॒ष्यन्  ॥८॥",
    "index": 16,
    "shloka_num": 8
  },
  {
    "text": "स॒द्यश्चि॒न्नु ते म॑घवन्न॒भिष्टौ॒ नर॑: शंसन्त्युक्थ॒शास॑ उ॒क्था  ।",
    "index": 17,
    "shloka_num": null
  },
  {
    "text": "ये ते॒ हवे॑भि॒र्वि प॒णीँरदा॑शन्न॒स्मान्वृ॑णीष्व॒ युज्या॑य॒ तस्मै॑  ॥९॥",
    "index": 18,
    "shloka_num": 9
  },
  {
    "text": "ए॒ते स्तोमा॑ न॒रां नृ॑तम॒ तुभ्य॑मस्म॒द्र्य॑ञ्चो॒ दद॑तो म॒घानि॑  ।",
    "index": 19,
    "shloka_num": null
  },
  {
    "text": "तेषा॑मिन्द्र वृत्र॒हत्ये॑ शि॒वो भू॒: सखा॑ च॒ शूरो॑ऽवि॒ता च॑ नृ॒णाम्  ॥१०॥",
    "index": 20,
    "shloka_num": 10
  },
  {
    "text": "नू इ॑न्द्र शूर॒ स्तव॑मान ऊ॒ती ब्रह्म॑जूतस्त॒न्वा॑ वावृधस्व  ।",
    "index": 21,
    "shloka_num": null
  },
  {
    "text": "उप॑ नो॒ वाजा॑न्मिमी॒ह्युप॒ स्तीन्यू॒यं पा॑त स्व॒स्तिभि॒: सदा॑ नः  ॥११॥",
    "index": 22,
    "shloka_num": 11
  }
]
