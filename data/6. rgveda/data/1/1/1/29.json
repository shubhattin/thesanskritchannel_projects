[
  {
    "text": "७ आजीगर्तिः शुनःशेप स कृत्रिमो वैश्वामित्रो देवरातः । इन्द्रः । पंक्ति ।",
    "index": 0,
    "shloka_num": null
  },
  {
    "text": "यच्चि॒द्धि स॑त्य सोमपा अनाश॒स्ता इ॑व॒ स्मसि॑ ।\nआ तू न॑ इन्द्र शंसय॒ गोष्वश्वे॑षु शु॒भ्रिषु॑ स॒हस्रे॑षु तुवीमघ ॥१॥",
    "index": 1,
    "shloka_num": 1
  },
  {
    "text": "शिप्रि॑न् वाजानां पते॒ शची॑व॒स्तव॑ दं॒सना॑ ।\nआ तू न॑ इन्द्र शंसय॒ गोष्वश्वे॑षु शु॒भ्रिषु॑ स॒हस्रे॑षु तुवीमघ ॥२॥",
    "index": 2,
    "shloka_num": 2
  },
  {
    "text": "नि ष्वा॑पया मिथू॒दृशा॑ स॒स्तामबु॑ध्यमाने ।\nआ तू न॑ इन्द्र शंसय॒ गोष्वश्वे॑षु शु॒भ्रिषु॑ स॒हस्रे॑षु तुवीमघ ॥३॥",
    "index": 3,
    "shloka_num": 3
  },
  {
    "text": "स॒सन्तु॒ त्या अरा॑तयो॒ बोध॑न्तु शूर रा॒तय॑: ।\nआ तू न॑ इन्द्र शंसय॒ गोष्वश्वे॑षु शु॒भ्रिषु॑ स॒हस्रे॑षु तुवीमघ ॥४॥",
    "index": 4,
    "shloka_num": 4
  },
  {
    "text": "समि॑न्द्र गर्द॒भं मृ॑ण नु॒वन्तं॑ पा॒पया॑मु॒या ।\nआ तू न॑ इन्द्र शंसय॒ गोष्वश्वे॑षु शु॒भ्रिषु॑ स॒हस्रे॑षु तुवीमघ ॥५॥",
    "index": 5,
    "shloka_num": 5
  },
  {
    "text": "पता॑ति कुण्डृ॒णाच्या॑ दू॒रं वातो॒ वना॒दधि॑ ।\nआ तू न॑ इन्द्र शंसय॒ गोष्वश्वे॑षु शु॒भ्रिषु॑ स॒हस्रे॑षु तुवीमघ ॥६॥",
    "index": 6,
    "shloka_num": 6
  },
  {
    "text": "सर्वं॑ परिक्रो॒शं ज॑हि ज॒म्भया॑ कृकदा॒श्व॑म् ।\nआ तू न॑ इन्द्र शंसय॒ गोष्वश्वे॑षु शु॒भ्रिषु॑ स॒हस्रे॑षु तुवीमघ ॥७॥",
    "index": 7,
    "shloka_num": 7
  }
]
