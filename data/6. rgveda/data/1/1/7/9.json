[
  {
    "text": "६ मैत्रावरुणिर्वसिष्ठ: । अग्नि:  । त्रिष्टुप्  ।",
    "index": 0,
    "shloka_num": null
  },
  {
    "text": "अबो॑धि जा॒र उ॒षसा॑मु॒पस्था॒द्धोता॑ म॒न्द्रः क॒वित॑मः पाव॒कः  ।",
    "index": 1,
    "shloka_num": null
  },
  {
    "text": "दधा॑ति के॒तुमु॒भय॑स्य ज॒न्तोर्ह॒व्या दे॒वेषु॒ द्रवि॑णं सु॒कृत्सु॑  ॥१॥",
    "index": 2,
    "shloka_num": 1
  },
  {
    "text": "स सु॒क्रतु॒र्यो वि दुर॑: पणी॒नां पु॑ना॒नो अ॒र्कं पु॑रु॒भोज॑सं नः  ।",
    "index": 3,
    "shloka_num": null
  },
  {
    "text": "होता॑ म॒न्द्रो वि॒शां दमू॑नास्ति॒रस्तमो॑ ददृशे रा॒म्याणा॑म्  ॥२॥",
    "index": 4,
    "shloka_num": 2
  },
  {
    "text": "अमू॑रः क॒विरदि॑तिर्वि॒वस्वा॑न्त्सुसं॒सन्मि॒त्रो अति॑थिः शि॒वो न॑:  ।",
    "index": 5,
    "shloka_num": null
  },
  {
    "text": "चि॒त्रभा॑नुरु॒षसां॑ भा॒त्यग्रे॒ऽपां गर्भ॑: प्र॒स्व१ आ वि॑वेश  ॥३॥",
    "index": 6,
    "shloka_num": 3
  },
  {
    "text": "ई॒ळेन्यो॑ वो॒ मनु॑षो यु॒गेषु॑ समन॒गा अ॑शुचज्जा॒तवे॑दाः  ।",
    "index": 7,
    "shloka_num": null
  },
  {
    "text": "सु॒सं॒दृशा॑ भा॒नुना॒ यो वि॒भाति॒ प्रति॒ गाव॑: समिधा॒नं बु॑धन्त  ॥४॥",
    "index": 8,
    "shloka_num": 4
  },
  {
    "text": "अग्ने॑ या॒हि दू॒त्यं१ मा रि॑षण्यो दे॒वाँ अच्छा॑ ब्रह्म॒कृता॑ ग॒णेन॑  ।",
    "index": 9,
    "shloka_num": null
  },
  {
    "text": "सर॑स्वतीं म॒रुतो॑ अ॒श्विना॒पो यक्षि॑ दे॒वान्र॑त्न॒धेया॑य॒ विश्वा॑न्  ॥५॥",
    "index": 10,
    "shloka_num": 5
  },
  {
    "text": "त्वाम॑ग्ने समिधा॒नो वसि॑ष्ठो॒ जरू॑थं ह॒न्यक्षि॑ रा॒ये पुरं॑धिम्  ।",
    "index": 11,
    "shloka_num": null
  },
  {
    "text": "पु॒रु॒णी॒था जा॑तवेदो जरस्व यू॒यं पा॑त स्व॒स्तिभि॒: सदा॑ नः  ॥६॥",
    "index": 12,
    "shloka_num": 6
  }
]
