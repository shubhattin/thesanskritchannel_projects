[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "सप्ताशीतितमम् दशकम्",
        "index": 1,
        "shloka_num": null
    },
    {
        "text": "कुचेल वृत्तान्त:",
        "index": 2,
        "shloka_num": null
    },
    {
        "text": "कुचेलनामा भवत: सतीर्थ्यतां गत: स सान्दीपनिमन्दिरे द्विज: ।",
        "index": 3,
        "shloka_num": null
    },
    {
        "text": "त्वदेकरागेण धनादिनिस्स्पृहो दिनानि निन्ये प्रशमी गृहाश्रमी ॥१॥",
        "index": 4,
        "shloka_num": 1
    },
    {
        "text": "समानशीलाऽपि तदीयवल्लभा तथैव नो चित्तजयं समेयुषी ।\nकदाचिदूचे बत वृत्तिलब्धये रमापति: किं न सखा निषेव्यते ॥२॥",
        "index": 5,
        "shloka_num": 2
    },
    {
        "text": "इतीरितोऽयं प्रियया क्षुधार्तया जुगुप्समानोऽपि धने मदावहे ।\nतदा त्वदालोकनकौतुकाद्ययौ वहन् पटान्ते पृथुकानुपायनम् ॥३॥",
        "index": 6,
        "shloka_num": 3
    },
    {
        "text": "गतोऽयमाश्चर्यमयीं भवत्पुरीं गृहेषु शैब्याभवनं समेयिवान् ।\nप्रविश्य वैकुण्ठमिवाप निर्वृतिं तवातिसम्भावनया तु किं पुन: ॥४॥",
        "index": 7,
        "shloka_num": 4
    },
    {
        "text": "प्रपूजितं तं प्रियया च वीजितं करे गृहीत्वाऽकथय: पुराकृतम् ।\nयदिन्धनार्थं गुरुदारचोदितैरपर्तुवर्षं तदमर्षि कानने ॥५॥",
        "index": 8,
        "shloka_num": 5
    },
    {
        "text": "त्रपाजुषोऽस्मात् पृथुकं बलादथ प्रगृह्य मुष्टौ सकृदाशिते त्वया ।\nकृतं कृतं नन्वियतेति संभ्रमाद्रमा किलोपेत्य करं रुरोध ते ॥६॥",
        "index": 9,
        "shloka_num": 6
    },
    {
        "text": "भक्तेषु भक्तेन स मानितस्त्वया पुरीं वसन्नेकनिशां महासुखम् ।\nबतापरेद्युर्द्रविणं विना ययौ विचित्ररूपस्तव खल्वनुग्रह: ॥७॥",
        "index": 10,
        "shloka_num": 7
    },
    {
        "text": "यदि ह्ययाचिष्यमदास्यदच्युतो वदामि भार्यां किमिति व्रजन्नसौ ।\nत्वदुक्तिलीलास्मितमग्नधी: पुन: क्रमादपश्यन्मणिदीप्रमालयम् ॥८॥",
        "index": 11,
        "shloka_num": 8
    },
    {
        "text": "किं मार्गविभ्रंश इति भ्रमन् क्षणं गृहं प्रविष्ट: स ददर्श वल्लभाम् ।\nसखीपरीतां मणिहेमभूषितां बुबोध च त्वत्करुणां महाद्भुताम् ॥९॥",
        "index": 12,
        "shloka_num": 9
    },
    {
        "text": "स रत्नशालासु वसन्नपि स्वयं समुन्नमद्भक्तिभरोऽमृतं ययौ ।\nत्वमेवमापूरितभक्तवाञ्छितो मरुत्पुराधीश हरस्व मे गदान् ॥१०॥",
        "index": 13,
        "shloka_num": 10
    }
]