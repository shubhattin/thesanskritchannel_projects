[
  {
    "text": "१९ मेध्यातिथि : काण्व: । इन्द्र: । बृहती , १६-१८ गायत्री , १९ अनुष्टुप् ।",
    "index": 0,
    "shloka_num": null
  },
  {
    "text": "व॒यं घ॑ त्वा सु॒ताव॑न्त॒ आपो॒ न वृ॒क्तब॑र्हिषः ।\nप॒वित्र॑स्य प्र॒स्रव॑णेषु वृत्रह॒न्परि॑ स्तो॒तार॑ आसते ॥१॥",
    "index": 1,
    "shloka_num": 1
  },
  {
    "text": "स्वर॑न्ति त्वा सु॒ते नरो॒ वसो॑ निरे॒क उ॒क्थिन॑: ।\nक॒दा सु॒तं तृ॑षा॒ण ओक॒ आ ग॑म॒ इन्द्र॑ स्व॒ब्दीव॒ वंस॑गः ॥२॥",
    "index": 2,
    "shloka_num": 2
  },
  {
    "text": "कण्वे॑भिर्धृष्ण॒वा धृ॒षद्वाजं॑ दर्षि सह॒स्रिण॑म् ।\nपि॒शङ्ग॑रूपं मघवन्विचर्षणे म॒क्षू गोम॑न्तमीमहे ॥३॥",
    "index": 3,
    "shloka_num": 3
  },
  {
    "text": "पा॒हि गायान्ध॑सो॒ मद॒ इन्द्रा॑य मेध्यातिथे ।\nयः सम्मि॑श्लो॒ हर्यो॒र्यः सु॒ते सचा॑ व॒ज्री रथो॑ हिर॒ण्यय॑: ॥४॥",
    "index": 4,
    "shloka_num": 4
  },
  {
    "text": "यः सु॑ष॒व्यः सु॒दक्षि॑ण इ॒नो यः सु॒क्रतु॑र्गृ॒णे ।\nय आ॑क॒रः स॒हस्रा॒ यः श॒ताम॑घ॒ इन्द्रो॒ यः पू॒र्भिदा॑रि॒तः ॥५॥",
    "index": 5,
    "shloka_num": 5
  },
  {
    "text": "यो धृ॑षि॒तो योऽवृ॑तो॒ यो अस्ति॒ श्मश्रु॑षु श्रि॒तः ।\nविभू॑तद्युम्न॒श्च्यव॑नः पुरुष्टु॒तः क्रत्वा॒ गौरि॑व शाकि॒नः ॥६॥",
    "index": 6,
    "shloka_num": 6
  },
  {
    "text": "क ईं॑ वेद सु॒ते सचा॒ पिब॑न्तं॒ कद्वयो॑ दधे ।\nअ॒यं यः पुरो॑ विभि॒नत्त्योज॑सा मन्दा॒नः शि॒प्र्यन्ध॑सः ॥७॥",
    "index": 7,
    "shloka_num": 7
  },
  {
    "text": "दा॒ना मृ॒गो न वा॑र॒णः पु॑रु॒त्रा च॒रथं॑ दधे ।\nनकि॑ष्ट्वा॒ नि य॑म॒दा सु॒ते ग॑मो म॒हाँश्च॑र॒स्योज॑सा ॥८॥",
    "index": 8,
    "shloka_num": 8
  },
  {
    "text": "य उ॒ग्रः सन्ननि॑ष्टृतः स्थि॒रो रणा॑य॒ संस्कृ॑तः ।\nयदि॑ स्तो॒तुर्म॒घवा॑ शृ॒णव॒द्धवं॒ नेन्द्रो॑ योष॒त्या ग॑मत् ॥९॥",
    "index": 9,
    "shloka_num": 9
  },
  {
    "text": "स॒त्यमि॒त्था वृषेद॑सि॒ वृष॑जूति॒र्नोऽवृ॑तः ।\nवृषा॒ ह्यु॑ग्र शृण्वि॒षे प॑रा॒वति॒ वृषो॑ अर्वा॒वति॑ श्रु॒तः ॥१०॥",
    "index": 10,
    "shloka_num": 10
  },
  {
    "text": "वृष॑णस्ते अ॒भीश॑वो॒ वृषा॒ कशा॑ हिर॒ण्ययी॑ ।\nवृषा॒ रथो॑ मघव॒न्वृष॑णा॒ हरी॒ वृषा॒ त्वं श॑तक्रतो ॥११॥",
    "index": 11,
    "shloka_num": 11
  },
  {
    "text": "वृषा॒ सोता॑ सुनोतु ते॒ वृष॑न्नृजीपि॒न्ना भ॑र ।\nवृषा॑ दधन्वे॒ वृष॑णं न॒दीष्वा तुभ्यं॑ स्थातर्हरीणाम् ॥१२॥",
    "index": 12,
    "shloka_num": 12
  },
  {
    "text": "एन्द्र॑ याहि पी॒तये॒ मधु॑ शविष्ठ सो॒म्यम् ।\nनायमच्छा॑ म॒घवा॑ शृ॒णव॒द्गिरो॒ ब्रह्मो॒क्था च॑ सु॒क्रतु॑: ॥१३॥",
    "index": 13,
    "shloka_num": 13
  },
  {
    "text": "वह॑न्तु त्वा रथे॒ष्ठामा हर॑यो रथ॒युज॑: ।\nति॒रश्चि॑द॒र्यं सव॑नानि वृत्रहन्न॒न्येषां॒ या श॑तक्रतो ॥१४॥",
    "index": 14,
    "shloka_num": 14
  },
  {
    "text": "अ॒स्माक॑म॒द्यान्त॑मं॒ स्तोमं॑ धिष्व महामह ।\nअ॒स्माकं॑ ते॒ सव॑ना सन्तु॒ शंत॑मा॒ मदा॑य द्युक्ष सोमपाः ॥१५॥",
    "index": 15,
    "shloka_num": 15
  },
  {
    "text": "न॒हि षस्तव॒ नो मम॑ शा॒स्त्रे अ॒न्यस्य॒ रण्य॑ति ।\nयो अ॒स्मान्वी॒र आन॑यत् ॥१६॥",
    "index": 16,
    "shloka_num": 16
  },
  {
    "text": "इन्द्र॑श्चिद्घा॒ तद॑ब्रवीत्स्त्रि॒या अ॑शा॒स्यं मन॑: ।\nउ॒तो अह॒ क्रतुं॑ र॒घुम् ॥१७॥",
    "index": 17,
    "shloka_num": 17
  },
  {
    "text": "सप्ती॑ चिद्घा मद॒च्युता॑ मिथु॒ना व॑हतो॒ रथ॑म् ।\nए॒वेद्धूर्वृष्ण॒ उत्त॑रा ॥१८॥",
    "index": 18,
    "shloka_num": 18
  },
  {
    "text": "अ॒धः प॑श्यस्व॒ मोपरि॑ संत॒रां पा॑द॒कौ ह॑र ।\nमा ते॑ कशप्ल॒कौ दृ॑श॒न्त्स्त्री हि ब्र॒ह्मा ब॒भूवि॑थ ॥१९॥",
    "index": 19,
    "shloka_num": 19
  }
]
