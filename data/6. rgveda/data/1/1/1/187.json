[
  {
    "text": "११ अगस्त्यो मैत्रावरुणिः । अन्नं । १अनुष्टुब्गर्भा उष्णिक्, ३, ५-७, ११ अनुष्टुप्,११ बृहती वा, २, ४, ८-१० गायत्री ।",
    "index": 0,
    "shloka_num": null
  },
  {
    "text": "पि॒तुं नु स्तो॑षं म॒हो ध॒र्माणं॒ तवि॑षीम् । यस्य॑ त्रि॒तो व्योज॑सा वृ॒त्रं विप॑र्वम॒र्दय॑त् ॥१",
    "index": 1,
    "shloka_num": null
  },
  {
    "text": "स्वादो॑ पितो॒ मधो॑ पितो व॒यं त्वा॑ ववृमहे । अ॒स्माक॑मवि॒ता भ॑व ॥२",
    "index": 2,
    "shloka_num": null
  },
  {
    "text": "उप॑ नः पित॒वा च॑र शि॒वः शि॒वाभि॑रू॒तिभि॑: । म॒यो॒भुर॑द्विषे॒ण्यः सखा॑ सु॒शेवो॒ अद्व॑याः ॥३",
    "index": 3,
    "shloka_num": null
  },
  {
    "text": "तव॒ त्ये पि॑तो॒ रसा॒ रजां॒स्यनु॒ विष्ठि॑ताः । दि॒वि वाता॑ इव श्रि॒ताः ॥४",
    "index": 4,
    "shloka_num": null
  },
  {
    "text": "तव॒ त्ये पि॑तो॒ दद॑त॒स्तव॑ स्वादिष्ठ॒ ते पि॑तो । प्र स्वा॒द्मानो॒ रसा॑नां तुवि॒ग्रीवा॑ इवेरते ॥५",
    "index": 5,
    "shloka_num": null
  },
  {
    "text": "त्वे पि॑तो म॒हानां॑ दे॒वानां॒ मनो॑ हि॒तम् । अका॑रि॒ चारु॑ के॒तुना॒ तवाहि॒मव॑सावधीत् ॥६",
    "index": 6,
    "shloka_num": null
  },
  {
    "text": "यद॒दो पि॑तो॒ अज॑गन्वि॒वस्व॒ पर्व॑तानाम् । अत्रा॑ चिन्नो मधो पि॒तो ऽरं॑ भ॒क्षाय॑ गम्याः ॥७",
    "index": 7,
    "shloka_num": null
  },
  {
    "text": "यद॒पामोष॑धीनां परिं॒शमा॑रि॒शाम॑हे । वाता॑पे॒ पीव॒ इद् भ॑व ॥८",
    "index": 8,
    "shloka_num": null
  },
  {
    "text": "यत् ते॑ सोम॒ गवा॑शिरो॒ यवा॑शिरो॒ भजा॑महे । वाता॑पे॒ पीव॒ इद् भ॑व ॥९",
    "index": 9,
    "shloka_num": null
  },
  {
    "text": "क॒र॒म्भ ओ॑षधे भव॒ पीवो॑ वृ॒क्क उ॑दार॒थिः । वाता॑पे॒ पीव॒ इद् भ॑व ॥१०",
    "index": 10,
    "shloka_num": null
  },
  {
    "text": "तं त्वा॑ व॒यं पि॑तो॒ वचो॑भि॒र्गावो॒ न ह॒व्या सु॑षूदिम ।",
    "index": 11,
    "shloka_num": null
  },
  {
    "text": "दे॒वेभ्य॑स्त्वा सध॒माद॑म॒स्मभ्यं॑ त्वा सध॒माद॑म् ॥११",
    "index": 12,
    "shloka_num": null
  }
]
