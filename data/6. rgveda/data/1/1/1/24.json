[
  {
    "text": "१५ आजीगर्तिः शुनः शेपः स कृत्रिमो वैश्वामित्रो देवरातः ।१ कः (प्रजापतिः), २ अग्निः, ३-५ सविता, ५ भगो वा, ६-१५ वरुणः ।१, २, ६-१५ त्रिष्टुप्, ३-५ गायत्री ।",
    "index": 0,
    "shloka_num": null
  },
  {
    "text": "कस्य॑ नू॒नं क॑त॒मस्या॒मृता॑नां॒ मना॑महे॒ चारु॑ दे॒वस्य॒ नाम॑ ।\nको नो॑ म॒ह्या अदि॑तये॒ पुन॑र्दात् पि॒तरं॑ च दृ॒शेयं॑ मा॒तरं॑ च ॥१॥",
    "index": 1,
    "shloka_num": 1
  },
  {
    "text": "अ॒ग्नेर्व॒यं प्र॑थ॒मस्या॒मृता॑नां॒ मना॑महे॒ चारु॑ दे॒वस्य॒ नाम॑ ।\nस नो॑ म॒ह्या अदि॑तये॒ पुन॑र्दात् पि॒तरं॑ च दृ॒शेयं॑ मा॒तरं॑ च ॥२॥",
    "index": 2,
    "shloka_num": 2
  },
  {
    "text": "अ॒भि त्वा॑ देव सवित॒रीशा॑नं॒ वार्या॑णाम् ।\nसदा॑वन्भा॒गमी॑महे ॥३॥",
    "index": 3,
    "shloka_num": 3
  },
  {
    "text": "यश्चि॒द्धि त॑ इ॒त्था भगः॑ शशमा॒नः पु॒रा नि॒दः ।\nअ॒द्वे॒षो हस्त॑योर्द॒धे ॥४॥",
    "index": 4,
    "shloka_num": 4
  },
  {
    "text": "भग॑भक्तस्य ते व॒यमुद॑शेम॒ तवाव॑सा ।\nमू॒र्धानं॑ रा॒य आ॒रभे॑ ॥५॥",
    "index": 5,
    "shloka_num": 5
  },
  {
    "text": "न॒हि ते॑ क्ष॒त्रं न सहो॒ न म॒न्युं वय॑श्च॒नामी प॒तय॑न्त आ॒पुः ।\nनेमा आपो॑ अनिमि॒षं चर॑न्ती॒र्न ये वात॑स्य प्रमि॒नन्त्यभ्व॑म् ॥६॥",
    "index": 6,
    "shloka_num": 6
  },
  {
    "text": "अ॒बु॒ध्ने राजा॒ वरु॑णो॒ वन॑स्यो॒र्ध्वं स्तूपं॑ ददते पू॒तद॑क्षः ।\nनी॒चीनाः॑ स्थुरु॒परि॑ बु॒ध्न ए॑षाम॒स्मे अ॒न्तर्निहि॑ताः के॒तवः॑ स्युः ॥७॥",
    "index": 7,
    "shloka_num": 7
  },
  {
    "text": "उ॒रुं हि राजा॒ वरु॑णश्च॒कार॒ सूर्या॑य॒ पन्था॒मन्वे॑त॒वा उ॑ ।\nअ॒पदे॒ पादा॒ प्रति॑धातवेऽकरु॒ताप॑व॒क्ता हृ॑दया॒विध॑श्चित् ॥८॥",
    "index": 8,
    "shloka_num": 8
  },
  {
    "text": "श॒तं ते॑ राजन् भि॒षजः॑ स॒हस्र॑मु॒र्वी ग॑भी॒रा सु॑म॒तिष्टे॑ अस्तु ।\nबाध॑स्व दू॒रे निऋ॑तिं परा॒चैः कृ॒तं चि॒देनः॒ प्र मु॑मुग्ध्य॒स्मत् ॥९॥",
    "index": 9,
    "shloka_num": 9
  },
  {
    "text": "अ॒मी य ऋक्षा॒ निहि॑तास उ॒च्चा नक्तं॒ ददृ॑श्रे॒ कुह॑ चि॒द् दिवे॑युः ।\nअद॑ब्धानि॒ वरु॑णस्य व्र॒तानि॑ वि॒चाक॑शच्च॒न्द्रमा॒ नक्त॑मेति ॥१०॥",
    "index": 10,
    "shloka_num": 10
  },
  {
    "text": "॥ तत्त्वा॑ यामि॒ ब्रह्म॑णा॒ वन्द॑मान॒स् तदा शा॑स्ते॒ यज॑मानो ह॒विर्भिः॑ ।\nअहे॑ळमानो वरुणे॒ह बो॒ध्युरु॑शंस॒ मा न॒ आयुः॒ प्र मो॑षीः ॥११॥",
    "index": 11,
    "shloka_num": 11
  },
  {
    "text": "॥ तदिन्नक्तं॒ तद् दिवा॒ मह्य॑माहु॒स् तद॒यं केतो॑ हृ॒द आ वि च॑ष्टे ।\nशुनः॒शेपो॒ यमह्व॑द् गृभी॒तः सो अ॒स्मान् राजा॒ वरु॑णो मुमोक्तु ॥१२॥",
    "index": 12,
    "shloka_num": 12
  },
  {
    "text": "शुनः॒शेपो॒ ह्यह्व॑द् गृभी॒तस् त्रि॒ष्वा॑दि॒त्यं द्रु॑प॒देषु॑ ब॒द्धः ।\nअवै॑नं॒ राजा॒ वरु॑णः ससृज्याद् वि॒द्वाँ अद॑ब्धो॒ वि मु॑मोक्तु॒ पाशा॑न् ॥१३॥",
    "index": 13,
    "shloka_num": 13
  },
  {
    "text": "अव॑ ते॒ हेळो॑ वरुण॒ नमो॑भि॒रव॑ य॒ज्ञेभि॑रीमहे ह॒विर्भिः॑ ।\nक्षय॑न्न॒स्मभ्य॑मसुर प्रचेता॒ राज॒न्नेनां॑सि शिश्रथः कृ॒तानि॑ ॥१४॥",
    "index": 14,
    "shloka_num": 14
  },
  {
    "text": "उदु॑त्त॒मं व॑रुण॒ पाश॑म॒स्मदवा॑ध॒मं वि म॑ध्य॒मं श्र॑थाय ।\nअथा॑ व॒यमा॑दित्य व्र॒ते तवाना॑गसो॒ अदि॑तये स्याम ॥१५॥",
    "index": 15,
    "shloka_num": 15
  }
]
