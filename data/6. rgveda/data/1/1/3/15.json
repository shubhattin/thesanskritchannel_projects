[
  {
    "text": "७ कात्य उत्कीलः । अग्निः । त्रिष्टुप् ।",
    "index": 0,
    "shloka_num": null
  },
  {
    "text": "वि पाज॑सा पृ॒थुना॒ शोशु॑चानो॒ बाध॑स्व द्वि॒षो र॒क्षसो॒ अमी॑वाः  ।",
    "index": 1,
    "shloka_num": null
  },
  {
    "text": "सु॒शर्म॑णो बृह॒तः शर्म॑णि स्याम॒ग्नेर॒हं सु॒हव॑स्य॒ प्रणी॑तौ  ॥१॥",
    "index": 2,
    "shloka_num": 1
  },
  {
    "text": "त्वं नो॑ अ॒स्या उ॒षसो॒ व्यु॑ष्टौ॒ त्वं सूर॒ उदि॑ते बोधि गो॒पाः  ।",
    "index": 3,
    "shloka_num": null
  },
  {
    "text": "जन्मे॑व॒ नित्यं॒ तन॑यं जुषस्व॒ स्तोमं॑ मे अग्ने त॒न्वा॑ सुजात  ॥२॥",
    "index": 4,
    "shloka_num": 2
  },
  {
    "text": "त्वं नृ॒चक्षा॑ वृष॒भानु॑ पू॒र्वीः कृ॒ष्णास्व॑ग्ने अरु॒षो वि भा॑हि  ।",
    "index": 5,
    "shloka_num": null
  },
  {
    "text": "वसो॒ नेषि॑ च॒ पर्षि॒ चात्यंह॑: कृ॒धी नो॑ रा॒य उ॒शिजो॑ यविष्ठ  ॥३॥",
    "index": 6,
    "shloka_num": 3
  },
  {
    "text": "अषा॑ळहो अग्ने वृष॒भो दि॑दीहि॒ पुरो॒ विश्वा॒: सौभ॑गा संजिगी॒वान्  ।",
    "index": 7,
    "shloka_num": null
  },
  {
    "text": "य॒ज्ञस्य॑ ने॒ता प्र॑थ॒मस्य॑ पा॒योर्जात॑वेदो बृह॒तः सु॑प्रणीते  ॥४॥",
    "index": 8,
    "shloka_num": 4
  },
  {
    "text": "अच्छि॑द्रा॒ शर्म॑ जरितः पु॒रूणि॑ दे॒वाँ अच्छा॒ दीद्या॑नः सुमे॒धाः  ।",
    "index": 9,
    "shloka_num": null
  },
  {
    "text": "रथो॒ न सस्नि॑र॒भि व॑क्षि॒ वाज॒मग्ने॒ त्वं रोद॑सी नः सु॒मेके॑  ॥५॥",
    "index": 10,
    "shloka_num": 5
  },
  {
    "text": "प्र पी॑पय वृषभ॒ जिन्व॒ वाजा॒नग्ने॒ त्वं रोद॑सी नः सु॒दोघे॑  ।",
    "index": 11,
    "shloka_num": null
  },
  {
    "text": "दे॒वेभि॑र्देव सु॒रुचा॑ रुचा॒नो मा नो॒ मर्त॑स्य दुर्म॒तिः परि॑ ष्ठात्  ॥६॥",
    "index": 12,
    "shloka_num": 6
  },
  {
    "text": "इळा॑मग्ने पुरु॒दंसं॑ स॒निं गोः श॑श्वत्त॒मं हव॑मानाय साध  ।",
    "index": 13,
    "shloka_num": null
  },
  {
    "text": "स्यान्न॑: सू॒नुस्तन॑यो वि॒जावा ऽग्ने॒ सा ते॑ सुम॒तिर्भू॑त्व॒स्मे  ॥७॥",
    "index": 14,
    "shloka_num": 7
  }
]
