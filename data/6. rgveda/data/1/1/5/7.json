[
  {
    "text": "१० इष आत्रेयः । अग्निः । अनुष्टुप्, १० पंक्तिः ।",
    "index": 0,
    "shloka_num": null
  },
  {
    "text": "सखा॑य॒: सं व॑: स॒म्यञ्च॒मिषं॒ स्तोमं॑ चा॒ग्नये॑ ।\nवर्षि॑ष्ठाय क्षिती॒नामू॒र्जो नप्त्रे॒ सह॑स्वते ॥१॥",
    "index": 1,
    "shloka_num": 1
  },
  {
    "text": "कुत्रा॑ चि॒द् यस्य॒ समृ॑तौ र॒ण्वा नरो॑ नृ॒षद॑ने ।\nअर्ह॑न्तश्चि॒द् यमि॑न्ध॒ते सं॑ज॒नय॑न्ति ज॒न्तव॑: ॥२॥",
    "index": 2,
    "shloka_num": 2
  },
  {
    "text": "सं यदि॒षो वना॑महे॒ सं ह॒व्या मानु॑षाणाम् ।\nउ॒त द्यु॒म्नस्य॒ शव॑स ऋ॒तस्य॑ र॒श्मिमा द॑दे ॥३॥",
    "index": 3,
    "shloka_num": 3
  },
  {
    "text": "सः स्मा॑ कृणोति के॒तुमा नक्तं॑ चिद् दू॒र आ स॒ते ।\nपा॒व॒को यद् वन॒स्पती॒न् प्र स्मा॑ मि॒नात्य॒जर॑: ॥४॥",
    "index": 4,
    "shloka_num": 4
  },
  {
    "text": "अव॑ स्म॒ यस्य॒ वेष॑णे॒ स्वेदं॑ प॒थिषु॒ जुह्व॑ति ।\nअ॒भीमह॒ स्वजे॑न्यं॒ भूमा॑ पृ॒ष्ठेव॑ रुरुहुः ॥५॥",
    "index": 5,
    "shloka_num": 5
  },
  {
    "text": "यं मर्त्य॑: पुरु॒स्पृहं॑ वि॒दद् विश्व॑स्य॒ धाय॑से ।\nप्र स्वाद॑नं पितू॒नामस्त॑तातिं चिदा॒यवे॑ ॥६॥",
    "index": 6,
    "shloka_num": 6
  },
  {
    "text": "स हि ष्मा॒ धन्वाक्षि॑तं॒ दाता॒ न दात्या प॒शुः ।\nहिरि॑श्मश्रु॒: शुचि॑दन्नृ॒भुरनि॑भृष्टतविषिः ॥७॥",
    "index": 7,
    "shloka_num": 7
  },
  {
    "text": "शुचि॑: ष्म॒ यस्मा॑ अत्रि॒वत् प्र स्वधि॑तीव॒ रीय॑ते ।\nसु॒षूर॑सूत मा॒ता क्रा॒णा यदा॑न॒शे भग॑म् ॥८॥",
    "index": 8,
    "shloka_num": 8
  },
  {
    "text": "आ यस्ते॑ सर्पिरासु॒तेऽग्ने॒ शमस्ति॒ धाय॑से ।\nऐषु॑ द्यु॒म्नमु॒त श्रव॒ आ चि॒त्तं मर्त्ये॑षु धाः ॥९॥",
    "index": 9,
    "shloka_num": 9
  },
  {
    "text": "इति॑ चिन्म॒न्युम॒ध्रिज॒स्त्वादा॑त॒मा प॒शुं द॑दे ।\nआद॑ग्ने॒ अपृ॑ण॒तोऽत्रि॑: सासह्या॒द् दस्यू॑नि॒षः सा॑सह्या॒न्नॄन् ॥१०॥",
    "index": 10,
    "shloka_num": 10
  }
]
