[
  {
    "text": "९ श्रुतविदात्रेयः । मित्रावरुणौ । त्रिष्टुप् ।",
    "index": 0,
    "shloka_num": null
  },
  {
    "text": "ऋ॒तेन॑ ऋ॒तमपि॑हितं ध्रु॒वं वां॒ सूर्य॑स्य॒ यत्र॑ विमु॒चन्त्यश्वा॑न्  ।",
    "index": 1,
    "shloka_num": null
  },
  {
    "text": "दश॑ श॒ता स॒ह त॑स्थु॒स्तदेकं॑ दे॒वानां॒ श्रेष्ठं॒ वपु॑षामपश्यम्  ॥१॥",
    "index": 2,
    "shloka_num": 1
  },
  {
    "text": "तत् सु वां॑ मित्रावरुणा महि॒त्वमी॒र्मा त॒स्थुषी॒रह॑भिर्दुदुह्रे  ।",
    "index": 3,
    "shloka_num": null
  },
  {
    "text": "विश्वा॑: पिन्वथ॒: स्वस॑रस्य॒ धेना॒ अनु॑ वा॒मेक॑: प॒विरा व॑वर्त  ॥२॥",
    "index": 4,
    "shloka_num": 2
  },
  {
    "text": "अधा॑रयतं पृथि॒वीमु॒त द्यां मित्र॑राजाना वरुणा॒ महो॑भिः  ।",
    "index": 5,
    "shloka_num": null
  },
  {
    "text": "व॒र्धय॑त॒मोष॑धी॒: पिन्व॑तं॒ गा अव॑ वृ॒ष्टिं सृ॑जतं जीरदानू  ॥३॥",
    "index": 6,
    "shloka_num": 3
  },
  {
    "text": "आ वा॒मश्वा॑सः सु॒युजो॑ वहन्तु य॒तर॑श्मय॒ उप॑ यन्त्व॒र्वाक्  ।",
    "index": 7,
    "shloka_num": null
  },
  {
    "text": "घृ॒तस्य॑ नि॒र्णिगनु॑ वर्तते वा॒मुप॒ सिन्ध॑वः प्र॒दिवि॑ क्षरन्ति  ॥४॥",
    "index": 8,
    "shloka_num": 4
  },
  {
    "text": "अनु॑ श्रु॒ताम॒मतिं॒ वर्ध॑दु॒र्वीं ब॒र्हिरि॑व॒ यजु॑षा॒ रक्ष॑माणा  ।",
    "index": 9,
    "shloka_num": null
  },
  {
    "text": "नम॑स्वन्ता धृतद॒क्षाधि॒ गर्ते॒ मित्रासा॑थे वरु॒णेळा॑स्व॒न्तः  ॥५॥",
    "index": 10,
    "shloka_num": 5
  },
  {
    "text": "अक्र॑विहस्ता सु॒कृते॑ पर॒स्पा यं त्रासा॑थे वरु॒णेळा॑स्व॒न्तः  ।",
    "index": 11,
    "shloka_num": null
  },
  {
    "text": "राजा॑ना क्ष॒त्रमहृ॑णीयमाना स॒हस्र॑स्थूणं बिभृथः स॒ह द्वौ  ॥६॥",
    "index": 12,
    "shloka_num": 6
  },
  {
    "text": "हिर॑ण्यनिर्णि॒गयो॑ अस्य॒ स्थूणा॒ वि भ्रा॑जते दि॒व्य१श्वाज॑नीव  ।",
    "index": 13,
    "shloka_num": null
  },
  {
    "text": "भ॒द्रे क्षेत्रे॒ निमि॑ता॒ तिल्वि॑ले वा स॒नेम॒ मध्वो॒ अधि॑गर्त्यस्य  ॥७॥",
    "index": 14,
    "shloka_num": 7
  },
  {
    "text": "हिर॑ण्यरूपमु॒षसो॒ व्यु॑ष्टा॒वय॑:स्थूण॒मुदि॑ता॒ सूर्य॑स्य  ।",
    "index": 15,
    "shloka_num": null
  },
  {
    "text": "आ रो॑हथो वरुण मित्र॒ गर्त॒मत॑श्चक्षाथे॒ अदि॑तिं॒ दितिं॑ च  ॥८॥",
    "index": 16,
    "shloka_num": 8
  },
  {
    "text": "यद् बंहि॑ष्ठं॒ नाति॒विधे॑ सुदानू॒ अच्छि॑द्रं॒ शर्म॑ भुवनस्य गोपा  ।",
    "index": 17,
    "shloka_num": null
  },
  {
    "text": "तेन॑ नो मित्रावरुणावविष्टं॒ सिषा॑सन्तो जिगी॒वांस॑: स्याम  ॥९॥",
    "index": 18,
    "shloka_num": 9
  }
]
