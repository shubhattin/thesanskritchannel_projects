[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "एकविंशम् दशकम्",
        "index": 2,
        "shloka_num": null
    },
    {
        "text": "नव वर्षाणि सप्त द्वीपादाय:  च",
        "index": 3,
        "shloka_num": null
    },
    {
        "text": "मध्योद्भवे भुव इलावृतनाम्नि वर्षे\nगौरीप्रधानवनिताजनमात्रभाजि ।\nशर्वेण मन्त्रनुतिभि: समुपास्यमानं\nसङ्कर्षणात्मकमधीश्वर संश्रये त्वाम् ॥१॥",
        "index": 4,
        "shloka_num": 1
    },
    {
        "text": "भद्राश्वनामक इलावृतपूर्ववर्षे\nभद्रश्रवोभिर्ऋषिभि: परिणूयमानम् ।\nकल्पान्तगूढनिगमोद्धरणप्रवीणं\nध्यायामि देव हयशीर्षतनुं भवन्तम् ॥२॥",
        "index": 5,
        "shloka_num": 2
    },
    {
        "text": "ध्यायामि दक्षिणगते हरिवर्षवर्षे\nप्रह्लादमुख्यपुरुषै: परिषेव्यमाणम् ।\nउत्तुङ्गशान्तधवलाकृतिमेकशुद्ध-\nज्ञानप्रदं नरहरिं भगवन् भवन्तम् ॥३॥",
        "index": 6,
        "shloka_num": 3
    },
    {
        "text": "वर्षे प्रतीचि ललितात्मनि केतुमाले\nलीलाविशेषललितस्मितशोभनाङ्गम् ।\nलक्ष्म्या प्रजापतिसुतैश्च निषेव्यमाणं\nतस्या: प्रियाय धृतकामतनुं भजे त्वाम् ॥४॥",
        "index": 7,
        "shloka_num": 4
    },
    {
        "text": "रम्येप्युदीचि खलु रम्यकनाम्नि वर्षे\nतद्वर्षनाथमनुवर्यसपर्यमाणम् ।\nभक्तैकवत्सलममत्सरहृत्सु भान्तं\nमत्स्याकृतिं भुवननाथ भजे भवन्तम् ॥५॥",
        "index": 8,
        "shloka_num": 5
    },
    {
        "text": "वर्षं हिरण्मयसमाह्वयमौत्तराहम्\nआसीनमद्रिधृतिकर्मठकामठाङ्गम् ।\nसंसेवते पितृगणप्रवरोऽर्यमा यं\nतं त्वां भजामि भगवन् परचिन्मयात्मन् ॥६॥",
        "index": 9,
        "shloka_num": 6
    },
    {
        "text": "किञ्चोत्तरेषु कुरुषु प्रियया धरण्या\nसंसेवितो महितमन्त्रनुतिप्रभेदै: ।\nदंष्ट्राग्रघृष्टघनपृष्ठगरिष्ठवर्ष्मा\nत्वं पाहि विज्ञनुत यज्ञवराहमूर्ते ॥७॥",
        "index": 10,
        "shloka_num": 7
    },
    {
        "text": "याम्यां दिशं भजति किंपुरुषाख्यवर्षे\nसंसेवितो हनुमता दृढभक्तिभाजा ।\nसीताभिरामपरमाद्भुतरूपशाली\nरामात्मक: परिलसन् परिपाहि विष्णो ॥८॥",
        "index": 11,
        "shloka_num": 8
    },
    {
        "text": "श्रीनारदेन सह भारतखण्डमुख्यैः\nत्वं साङ्ख्ययोगनुतिभि: समुपास्यमान: ।\nआकल्पकालमिह साधुजनाभिरक्षी\nनारायणो नरसख: परिपाहि भूमन् ॥९॥",
        "index": 12,
        "shloka_num": 9
    },
    {
        "text": "प्लाक्षेऽर्करूपमयि शाल्मल इन्दुरूपं\nद्वीपे भजन्ति कुशनामनि वह्निरूपम् ।\nक्रौञ्चेऽम्बुरूपमथ वायुमयं च शाके\nत्वां ब्रह्मरूपमयि पुष्करनाम्नि लोका: ॥१०॥",
        "index": 13,
        "shloka_num": 10
    },
    {
        "text": "सर्वैर्ध्रुवादिभिरुडुप्रकरैर्ग्रहैश्च\nपुच्छादिकेष्ववयवेष्वभिकल्प्यमानै: ।\nत्वं शिंशुमारवपुषा महतामुपास्य:\nसन्ध्यासु रुन्धि नरकं मम सिन्धुशायिन् ॥११॥",
        "index": 14,
        "shloka_num": 11
    },
    {
        "text": "पातालमूलभुवि शेषतनुं भवन्तं\nलोलैककुण्डलविराजिसहस्रशीर्षम् ।\nनीलाम्बरं धृतहलं भुजगाङ्गनाभिः\nजुष्टं भजे हर गदान् गुरुगेहनाथ ॥१२॥",
        "index": 15,
        "shloka_num": null
    }
]