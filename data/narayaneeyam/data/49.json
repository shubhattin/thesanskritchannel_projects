[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "एकोनपञ्चाशम् दशकम्",
        "index": 2,
        "shloka_num": null
    },
    {
        "text": "वृन्दावन प्रवेश: ",
        "index": 3,
        "shloka_num": null
    },
    {
        "text": "भवत्प्रभावाविदुरा हि गोपास्तरुप्रपातादिकमत्र गोष्ठे ।\nअहेतुमुत्पातगणं विशङ्क्य प्रयातुमन्यत्र मनो वितेनु: ॥१॥",
        "index": 4,
        "shloka_num": 1
    },
    {
        "text": "तत्रोपनन्दाभिधगोपवर्यो जगौ भवत्प्रेरणयैव नूनम् ।\nइत: प्रतीच्यां विपिनं मनोज्ञं वृन्दावनं नाम विराजतीति ॥२॥",
        "index": 5,
        "shloka_num": 2
    },
    {
        "text": "बृहद्वनं तत् खलु नन्दमुख्या विधाय गौष्ठीनमथ क्षणेन ।\nत्वदन्वितत्वज्जननीनिविष्टगरिष्ठयानानुगता विचेलु: ॥३॥",
        "index": 6,
        "shloka_num": 3
    },
    {
        "text": "अनोमनोज्ञध्वनिधेनुपालीखुरप्रणादान्तरतो वधूभि: ।\nभवद्विनोदालपिताक्षराणि प्रपीय नाज्ञायत मार्गदैर्घ्यम् ॥४॥",
        "index": 7,
        "shloka_num": 4
    },
    {
        "text": "निरीक्ष्य वृन्दावनमीश नन्दत्प्रसूनकुन्दप्रमुखद्रुमौघम् ।\nअमोदथा: शाद्वलसान्द्रलक्ष्म्या हरिन्मणीकुट्टिमपुष्टशोभम् ॥५॥",
        "index": 8,
        "shloka_num": 5
    },
    {
        "text": "नवाकनिर्व्यूढनिवासभेदेष्वशेषगोपेषु सुखासितेषु ।\nवनश्रियं गोपकिशोरपालीविमिश्रित: पर्यगलोकथास्त्वम् ॥६॥",
        "index": 9,
        "shloka_num": 6
    },
    {
        "text": "अरालमार्गागतनिर्मलापां मरालकूजाकृतनर्मलापाम् ।\nनिरन्तरस्मेरसरोजवक्त्रां कलिन्दकन्यां समलोकयस्त्वम् ॥७॥",
        "index": 10,
        "shloka_num": 7
    },
    {
        "text": "मयूरकेकाशतलोभनीयं मयूखमालाशबलं मणीनाम् ।\nविरिञ्चलोकस्पृशमुच्चशृङ्गैर्गिरिं च गोवर्धनमैक्षथास्त्वम् ॥८॥",
        "index": 11,
        "shloka_num": 8
    },
    {
        "text": "समं ततो गोपकुमारकैस्त्वं समन्ततो यत्र वनान्तमागा: ।\nततस्ततस्तां कुटिलामपश्य: कलिन्दजां रागवतीमिवैकाम् ॥९॥",
        "index": 12,
        "shloka_num": 9
    },
    {
        "text": "तथाविधेऽस्मिन् विपिने पशव्ये समुत्सुको वत्सगणप्रचारे ।\nचरन् सरामोऽथ कुमारकैस्त्वं समीरगेहाधिप पाहि रोगात् ॥१०॥",
        "index": 13,
        "shloka_num": 10
    }
]