[
  {
    "text": "३७ सोभरि: काण्व: ।अग्नि :,३४-३५ आदित्या:; ३६-३७ त्रसदस्यु: पौरुकुत्स्य: । १-२६ प्रगाथ:= ( विषमा ककुप् , समा सतोबृहती ) , २७ द्विपदा विराट् , २८-३३ प्रगाथ: = ( समा ककुप् , विषमा सतोबृहती ), ३४ उष्णिक्,३५ सतोबृहती , ३६ ककुप् ; ३७ पंक्ति : ।",
    "index": 0,
    "shloka_num": null
  },
  {
    "text": "तं गू॑र्धया॒ स्व॑र्णरं दे॒वासो॑ दे॒वम॑र॒तिं द॑धन्विरे ।\nदे॒व॒त्रा ह॒व्यमोहि॑रे ॥१॥",
    "index": 1,
    "shloka_num": 1
  },
  {
    "text": "विभू॑तरातिं विप्र चि॒त्रशो॑चिषम॒ग्निमी॑ळिष्व य॒न्तुर॑म् ।\nअ॒स्य मेध॑स्य सो॒म्यस्य॑ सोभरे॒ प्रेम॑ध्व॒राय॒ पूर्व्य॑म् ॥२॥",
    "index": 2,
    "shloka_num": 2
  },
  {
    "text": "यजि॑ष्ठं त्वा ववृमहे दे॒वं दे॑व॒त्रा होता॑र॒मम॑र्त्यम् ।\nअ॒स्य य॒ज्ञस्य॑ सु॒क्रतु॑म् ॥३॥",
    "index": 3,
    "shloka_num": 3
  },
  {
    "text": "ऊ॒र्जो नपा॑तं सु॒भगं॑ सु॒दीदि॑तिम॒ग्निं श्रेष्ठ॑शोचिषम् ।\nस नो॑ मि॒त्रस्य॒ वरु॑णस्य॒ सो अ॒पामा सु॒म्नं य॑क्षते दि॒वि ॥४॥",
    "index": 4,
    "shloka_num": 4
  },
  {
    "text": "यः स॒मिधा॒ य आहु॑ती॒ यो वेदे॑न द॒दाश॒ मर्तो॑ अ॒ग्नये॑ ।\nयो नम॑सा स्वध्व॒रः ॥५॥",
    "index": 5,
    "shloka_num": 5
  },
  {
    "text": "तस्येदर्व॑न्तो रंहयन्त आ॒शव॒स्तस्य॑ द्यु॒म्नित॑मं॒ यश॑: ।\nन तमंहो॑ दे॒वकृ॑तं॒ कुत॑श्च॒न न मर्त्य॑कृतं नशत् ॥६॥",
    "index": 6,
    "shloka_num": 6
  },
  {
    "text": "स्व॒ग्नयो॑ वो अ॒ग्निभि॒: स्याम॑ सूनो सहस ऊर्जां पते ।\nसु॒वीर॒स्त्वम॑स्म॒युः ॥७॥",
    "index": 7,
    "shloka_num": 7
  },
  {
    "text": "प्र॒शंस॑मानो॒ अति॑थि॒र्न मि॒त्रियो॒ऽग्नी रथो॒ न वेद्य॑: ।\nत्वे क्षेमा॑सो॒ अपि॑ सन्ति सा॒धव॒स्त्वं राजा॑ रयी॒णाम् ॥८॥",
    "index": 8,
    "shloka_num": 8
  },
  {
    "text": "सो अ॒द्धा दा॒श्व॑ध्व॒रोऽग्ने॒ मर्त॑: सुभग॒ स प्र॒शंस्य॑: ।\nस धी॒भिर॑स्तु॒ सनि॑ता ॥९॥",
    "index": 9,
    "shloka_num": 9
  },
  {
    "text": "यस्य॒ त्वमू॒र्ध्वो अ॑ध्व॒राय॒ तिष्ठ॑सि क्ष॒यद्वी॑र॒: स सा॑धते ।\nसो अर्व॑द्भि॒: सनि॑ता॒ स वि॑प॒न्युभि॒: स शूरै॒: सनि॑ता कृ॒तम् ॥१०॥",
    "index": 10,
    "shloka_num": 10
  },
  {
    "text": "यस्या॒ग्निर्वपु॑र्गृ॒हे स्तोमं॒ चनो॒ दधी॑त वि॒श्ववा॑र्यः ।\nह॒व्या वा॒ वेवि॑ष॒द्विष॑: ॥११॥",
    "index": 11,
    "shloka_num": 11
  },
  {
    "text": "विप्र॑स्य वा स्तुव॒तः स॑हसो यहो म॒क्षूत॑मस्य रा॒तिषु॑ ।\nअ॒वोदे॑वमु॒परि॑मर्त्यं कृधि॒ वसो॑ विवि॒दुषो॒ वच॑: ॥१२॥",
    "index": 12,
    "shloka_num": 12
  },
  {
    "text": "यो अ॒ग्निं ह॒व्यदा॑तिभि॒र्नमो॑भिर्वा सु॒दक्ष॑मा॒विवा॑सति ।\nगि॒रा वा॑जि॒रशो॑चिषम् ॥१३॥",
    "index": 13,
    "shloka_num": 13
  },
  {
    "text": "स॒मिधा॒ यो निशि॑ती॒ दाश॒ददि॑तिं॒ धाम॑भिरस्य॒ मर्त्य॑: ।\nविश्वेत्स धी॒भिः सु॒भगो॒ जनाँ॒ अति॑ द्यु॒म्नैरु॒द्न इ॑व तारिषत् ॥१४॥",
    "index": 14,
    "shloka_num": 14
  },
  {
    "text": "तद॑ग्ने द्यु॒म्नमा भ॑र॒ यत्सा॒सह॒त्सद॑ने॒ कं चि॑द॒त्रिण॑म् ।\nम॒न्युं जन॑स्य दू॒ढ्य॑: ॥१५॥",
    "index": 15,
    "shloka_num": 15
  },
  {
    "text": "येन॒ चष्टे॒ वरु॑णो मि॒त्रो अ॑र्य॒मा येन॒ नास॑त्या॒ भग॑: ।\nव॒यं तत्ते॒ शव॑सा गातु॒वित्त॑मा॒ इन्द्र॑त्वोता विधेमहि ॥१६॥",
    "index": 16,
    "shloka_num": 16
  },
  {
    "text": "ते घेद॑ग्ने स्वा॒ध्यो॒३ ये त्वा॑ विप्र निदधि॒रे नृ॒चक्ष॑सम् ।\nविप्रा॑सो देव सु॒क्रतु॑म् ॥१७॥",
    "index": 17,
    "shloka_num": 17
  },
  {
    "text": "त इद्वेदिं॑ सुभग॒ त आहु॑तिं॒ ते सोतुं॑ चक्रिरे दि॒वि ।\nत इद्वाजे॑भिर्जिग्युर्म॒हद्धनं॒ ये त्वे कामं॑ न्येरि॒रे ॥१८॥",
    "index": 18,
    "shloka_num": 18
  },
  {
    "text": "भ॒द्रो नो॑ अ॒ग्निराहु॑तो भ॒द्रा रा॒तिः सु॑भग भ॒द्रो अ॑ध्व॒रः ।\nभ॒द्रा उ॒त प्रश॑स्तयः ॥१९॥",
    "index": 19,
    "shloka_num": 19
  },
  {
    "text": "भ॒द्रं मन॑: कृणुष्व वृत्र॒तूर्ये॒ येना॑ स॒मत्सु॑ सा॒सह॑: ।\nअव॑ स्थि॒रा त॑नुहि॒ भूरि॒ शर्ध॑तां व॒नेमा॑ ते अ॒भिष्टि॑भिः ॥२०॥",
    "index": 20,
    "shloka_num": 20
  },
  {
    "text": "ईळे॑ गि॒रा मनु॑र्हितं॒ यं दे॒वा दू॒तम॑र॒तिं न्ये॑रि॒रे ।\nयजि॑ष्ठं हव्य॒वाह॑नम् ॥२१॥",
    "index": 21,
    "shloka_num": 21
  },
  {
    "text": "ति॒ग्मज॑म्भाय॒ तरु॑णाय॒ राज॑ते॒ प्रयो॑ गायस्य॒ग्नये॑ ।\nयः पिं॒शते॑ सू॒नृता॑भिः सु॒वीर्य॑म॒ग्निर्घृ॒तेभि॒राहु॑तः ॥२२॥",
    "index": 22,
    "shloka_num": 22
  },
  {
    "text": "यदी॑ घृ॒तेभि॒राहु॑तो॒ वाशी॑म॒ग्निर्भर॑त॒ उच्चाव॑ च ।\nअसु॑र इव नि॒र्णिज॑म् ॥२३॥",
    "index": 23,
    "shloka_num": 23
  },
  {
    "text": "यो ह॒व्यान्यैर॑यता॒ मनु॑र्हितो दे॒व आ॒सा सु॑ग॒न्धिना॑ ।\nविवा॑सते॒ वार्या॑णि स्वध्व॒रो होता॑ दे॒वो अम॑र्त्यः ॥२४॥",
    "index": 24,
    "shloka_num": 24
  },
  {
    "text": "यद॑ग्ने॒ मर्त्य॒स्त्वं स्याम॒हं मि॑त्रमहो॒ अम॑र्त्यः ।\nसह॑सः सूनवाहुत ॥२५॥",
    "index": 25,
    "shloka_num": 25
  },
  {
    "text": "न त्वा॑ रासीया॒भिश॑स्तये वसो॒ न पा॑प॒त्वाय॑ सन्त्य ।\nन मे॑ स्तो॒ताम॑ती॒वा न दुर्हि॑त॒: स्याद॑ग्ने॒ न पा॒पया॑ ॥२६॥",
    "index": 26,
    "shloka_num": 26
  },
  {
    "text": "पि॒तुर्न पु॒त्रः सुभृ॑तो दुरो॒ण आ दे॒वाँ ए॑तु॒ प्र णो॑ ह॒विः ॥२७॥",
    "index": 27,
    "shloka_num": 27
  },
  {
    "text": "तवा॒हम॑ग्न ऊ॒तिभि॒र्नेदि॑ष्ठाभिः सचेय॒ जोष॒मा व॑सो ।\nसदा॑ दे॒वस्य॒ मर्त्य॑: ॥२८॥",
    "index": 28,
    "shloka_num": 28
  },
  {
    "text": "तव॒ क्रत्वा॑ सनेयं॒ तव॑ रा॒तिभि॒रग्ने॒ तव॒ प्रश॑स्तिभिः ।\nत्वामिदा॑हु॒: प्रम॑तिं वसो॒ ममाऽग्ने॒ हर्ष॑स्व॒ दात॑वे ॥२९॥",
    "index": 29,
    "shloka_num": 29
  },
  {
    "text": "प्र सो अ॑ग्ने॒ तवो॒तिभि॑: सु॒वीरा॑भिस्तिरते॒ वाज॑भर्मभिः ।\nयस्य॒ त्वं स॒ख्यमा॒वर॑: ॥३०॥",
    "index": 30,
    "shloka_num": 30
  },
  {
    "text": "तव॑ द्र॒प्सो नील॑वान्वा॒श ऋ॒त्विय॒ इन्धा॑नः सिष्ण॒वा द॑दे ।\nत्वं म॑ही॒नामु॒षसा॑मसि प्रि॒यः क्ष॒पो वस्तु॑षु राजसि ॥३१॥",
    "index": 31,
    "shloka_num": 31
  },
  {
    "text": "तमाग॑न्म॒ सोभ॑रयः स॒हस्र॑मुष्कं स्वभि॒ष्टिमव॑से ।\nस॒म्राजं॒ त्रास॑दस्यवम् ॥३२॥",
    "index": 32,
    "shloka_num": 32
  },
  {
    "text": "यस्य॑ ते अग्ने अ॒न्ये अ॒ग्नय॑ उप॒क्षितो॑ व॒या इ॑व ।\nविपो॒ न द्यु॒म्ना नि यु॑वे॒ जना॑नां॒ तव॑ क्ष॒त्राणि॑ व॒र्धय॑न् ॥३३॥",
    "index": 33,
    "shloka_num": 33
  },
  {
    "text": "यमा॑दित्यासो अद्रुहः पा॒रं नय॑थ॒ मर्त्य॑म् ।\nम॒घोनां॒ विश्वे॑षां सुदानवः ॥३४॥",
    "index": 34,
    "shloka_num": 34
  },
  {
    "text": "यू॒यं रा॑जान॒: कं चि॑च्चर्षणीसह॒: क्षय॑न्तं॒ मानु॑षाँ॒ अनु॑ ।\nव॒यं ते वो॒ वरु॑ण॒ मित्रार्य॑म॒न्त्स्यामेदृ॒तस्य॑ र॒थ्य॑: ॥३५॥",
    "index": 35,
    "shloka_num": 35
  },
  {
    "text": "अदा॑न्मे पौरुकु॒त्स्यः प॑ञ्चा॒शतं॑ त्र॒सद॑स्युर्व॒धूना॑म् ।\nमंहि॑ष्ठो अ॒र्यः सत्प॑तिः ॥३६॥",
    "index": 36,
    "shloka_num": 36
  },
  {
    "text": "उ॒त मे॑ प्र॒यियो॑र्व॒यियो॑: सु॒वास्त्वा॒ अधि॒ तुग्व॑नि ।\nति॒सॄ॒णां स॑प्तती॒नां श्या॒वः प्र॑णे॒ता भु॑व॒द्वसु॒र्दिया॑नां॒ पति॑: ॥३७॥",
    "index": 37,
    "shloka_num": 37
  }
]
