[
  {
    "text": "८ मैत्रावरुणिर्वसिष्ठ: । १-६ सविता , ६ उत्तरार्धस्य भगो वा , ७-८ वाजिन:  । त्रिष्टुप्  ।",
    "index": 0,
    "shloka_num": null
  },
  {
    "text": "उदु॒ ष्य दे॒वः स॑वि॒ता य॑याम हिर॒ण्ययी॑म॒मतिं॒ यामशि॑श्रेत्  ।",
    "index": 1,
    "shloka_num": null
  },
  {
    "text": "नू॒नं भगो॒ हव्यो॒ मानु॑षेभि॒र्वि यो रत्ना॑ पुरू॒वसु॒र्दधा॑ति  ॥१॥",
    "index": 2,
    "shloka_num": 1
  },
  {
    "text": "उदु॑ तिष्ठ सवितः श्रु॒ध्य१स्य हिर॑ण्यपाणे॒ प्रभृ॑तावृ॒तस्य॑  ।",
    "index": 3,
    "shloka_num": null
  },
  {
    "text": "व्यु१र्वीं पृ॒थ्वीम॒मतिं॑ सृजा॒न आ नृभ्यो॑ मर्त॒भोज॑नं सुवा॒नः  ॥२॥",
    "index": 4,
    "shloka_num": 2
  },
  {
    "text": "अपि॑ ष्टु॒तः स॑वि॒ता दे॒वो अ॑स्तु॒ यमा चि॒द्विश्वे॒ वस॑वो गृ॒णन्ति॑  ।",
    "index": 5,
    "shloka_num": null
  },
  {
    "text": "स न॒: स्तोमा॑न्नम॒स्य१श्चनो॑ धा॒द्विश्वे॑भिः पातु पा॒युभि॒र्नि सू॒रीन्  ॥३॥",
    "index": 6,
    "shloka_num": 3
  },
  {
    "text": "अ॒भि यं दे॒व्यदि॑तिर्गृ॒णाति॑ स॒वं दे॒वस्य॑ सवि॒तुर्जु॑षा॒णा  ।",
    "index": 7,
    "shloka_num": null
  },
  {
    "text": "अ॒भि स॒म्राजो॒ वरु॑णो गृणन्त्य॒भि मि॒त्रासो॑ अर्य॒मा स॒जोषा॑:  ॥४॥",
    "index": 8,
    "shloka_num": 4
  },
  {
    "text": "अ॒भि ये मि॒थो व॒नुष॒: सप॑न्ते रा॒तिं दि॒वो रा॑ति॒षाच॑: पृथि॒व्याः  ।",
    "index": 9,
    "shloka_num": null
  },
  {
    "text": "अहि॑र्बु॒ध्न्य॑ उ॒त न॑: शृणोतु॒ वरू॒त्र्येक॑धेनुभि॒र्नि पा॑तु  ॥५॥",
    "index": 10,
    "shloka_num": 5
  },
  {
    "text": "अनु॒ तन्नो॒ जास्पति॑र्मंसीष्ट॒ रत्नं॑ दे॒वस्य॑ सवि॒तुरि॑या॒नः  ।",
    "index": 11,
    "shloka_num": null
  },
  {
    "text": "भग॑मु॒ग्रोऽव॑से॒ जोह॑वीति॒ भग॒मनु॑ग्रो॒ अध॑ याति॒ रत्न॑म्  ॥६॥",
    "index": 12,
    "shloka_num": 6
  },
  {
    "text": "शं नो॑ भवन्तु वा॒जिनो॒ हवे॑षु दे॒वता॑ता मि॒तद्र॑वः स्व॒र्काः  ।",
    "index": 13,
    "shloka_num": null
  },
  {
    "text": "ज॒म्भय॒न्तोऽहिं॒ वृकं॒ रक्षां॑सि॒ सने॑म्य॒स्मद्यु॑यव॒न्नमी॑वाः  ॥७॥",
    "index": 14,
    "shloka_num": 7
  },
  {
    "text": "वाजे॑वाजेऽवत वाजिनो नो॒ धने॑षु विप्रा अमृता ऋतज्ञाः  ।",
    "index": 15,
    "shloka_num": null
  },
  {
    "text": "अ॒स्य मध्व॑: पिबत मा॒दय॑ध्वं तृ॒प्ता या॑त प॒थिभि॑र्देव॒यानै॑:  ॥८॥",
    "index": 16,
    "shloka_num": 8
  }
]
