[
  {
    "text": "२४ दैवोदासि: प्रतर्दन:  । पवमान: सोम:  । त्रिष्टुप्  ।",
    "index": 0,
    "shloka_num": null
  },
  {
    "text": "प्र से॑ना॒नीः शूरो॒ अग्रे॒ रथा॑नां ग॒व्यन्ने॑ति॒ हर्ष॑ते अस्य॒ सेना॑  ।",
    "index": 1,
    "shloka_num": null
  },
  {
    "text": "भ॒द्रान्कृ॒ण्वन्नि॑न्द्रह॒वान्त्सखि॑भ्य॒ आ सोमो॒ वस्त्रा॑ रभ॒सानि॑ दत्ते  ॥१॥",
    "index": 2,
    "shloka_num": 1
  },
  {
    "text": "सम॑स्य॒ हरिं॒ हर॑यो मृजन्त्यश्वह॒यैरनि॑शितं॒ नमो॑भिः  ।",
    "index": 3,
    "shloka_num": null
  },
  {
    "text": "आ ति॑ष्ठति॒ रथ॒मिन्द्र॑स्य॒ सखा॑ वि॒द्वाँ ए॑ना सुम॒तिं या॒त्यच्छ॑  ॥२॥",
    "index": 4,
    "shloka_num": 2
  },
  {
    "text": "स नो॑ देव दे॒वता॑ते पवस्व म॒हे सो॑म॒ प्सर॑स इन्द्र॒पान॑:  ।",
    "index": 5,
    "shloka_num": null
  },
  {
    "text": "कृ॒ण्वन्न॒पो व॒र्षय॒न्द्यामु॒तेमामु॒रोरा नो॑ वरिवस्या पुना॒नः  ॥३॥",
    "index": 6,
    "shloka_num": 3
  },
  {
    "text": "अजी॑त॒येऽह॑तये पवस्व स्व॒स्तये॑ स॒र्वता॑तये बृह॒ते  ।",
    "index": 7,
    "shloka_num": null
  },
  {
    "text": "तदु॑शन्ति॒ विश्व॑ इ॒मे सखा॑य॒स्तद॒हं व॑श्मि पवमान सोम  ॥४॥",
    "index": 8,
    "shloka_num": 4
  },
  {
    "text": "सोम॑: पवते जनि॒ता म॑ती॒नां ज॑नि॒ता दि॒वो ज॑नि॒ता पृ॑थि॒व्याः  ।",
    "index": 9,
    "shloka_num": null
  },
  {
    "text": "ज॒नि॒ताग्नेर्ज॑नि॒ता सूर्य॑स्य जनि॒तेन्द्र॑स्य जनि॒तोत विष्णो॑:  ॥५॥",
    "index": 10,
    "shloka_num": 5
  },
  {
    "text": "ब्र॒ह्मा दे॒वानां॑ पद॒वीः क॑वी॒नामृषि॒र्विप्रा॑णां महि॒षो मृ॒गाणा॑म्  ।",
    "index": 11,
    "shloka_num": null
  },
  {
    "text": "श्ये॒नो गृध्रा॑णां॒ स्वधि॑ति॒र्वना॑नां॒ सोम॑: प॒वित्र॒मत्ये॑ति॒ रेभ॑न्  ॥६॥",
    "index": 12,
    "shloka_num": 6
  },
  {
    "text": "प्रावी॑विपद्वा॒च ऊ॒र्मिं न सिन्धु॒र्गिर॒: सोम॒: पव॑मानो मनी॒षाः  ।",
    "index": 13,
    "shloka_num": null
  },
  {
    "text": "अ॒न्तः पश्य॑न्वृ॒जने॒माव॑रा॒ण्या ति॑ष्ठति वृष॒भो गोषु॑ जा॒नन्  ॥७॥",
    "index": 14,
    "shloka_num": 7
  },
  {
    "text": "स म॑त्स॒रः पृ॒त्सु व॒न्वन्नवा॑तः स॒हस्र॑रेता अ॒भि वाज॑मर्ष  ।",
    "index": 15,
    "shloka_num": null
  },
  {
    "text": "इन्द्रा॑येन्दो॒ पव॑मानो मनी॒ष्यं१शोरू॒र्मिमी॑रय॒ गा इ॑ष॒ण्यन्  ॥८॥",
    "index": 16,
    "shloka_num": 8
  },
  {
    "text": "परि॑ प्रि॒यः क॒लशे॑ दे॒ववा॑त॒ इन्द्रा॑य॒ सोमो॒ रण्यो॒ मदा॑य  ।",
    "index": 17,
    "shloka_num": null
  },
  {
    "text": "स॒हस्र॑धारः श॒तवा॑ज॒ इन्दु॑र्वा॒जी न सप्ति॒: सम॑ना जिगाति  ॥९॥",
    "index": 18,
    "shloka_num": 9
  },
  {
    "text": "स पू॒र्व्यो व॑सु॒विज्जाय॑मानो मृजा॒नो अ॒प्सु दु॑दुहा॒नो अद्रौ॑  ।",
    "index": 19,
    "shloka_num": null
  },
  {
    "text": "अ॒भि॒श॒स्ति॒पा भुव॑नस्य॒ राजा॑ वि॒दद्गा॒तुं ब्रह्म॑णे पू॒यमा॑नः  ॥१०॥",
    "index": 20,
    "shloka_num": 10
  },
  {
    "text": "त्वया॒ हि न॑: पि॒तर॑: सोम॒ पूर्वे॒ कर्मा॑णि च॒क्रुः प॑वमान॒ धीरा॑:  ।",
    "index": 21,
    "shloka_num": null
  },
  {
    "text": "व॒न्वन्नवा॑तः परि॒धीँरपो॑र्णु वी॒रेभि॒रश्वै॑र्म॒घवा॑ भवा नः  ॥११॥",
    "index": 22,
    "shloka_num": 11
  },
  {
    "text": "यथाप॑वथा॒ मन॑वे वयो॒धा अ॑मित्र॒हा व॑रिवो॒विद्ध॒विष्मा॑न्  ।",
    "index": 23,
    "shloka_num": null
  },
  {
    "text": "ए॒वा प॑वस्व॒ द्रवि॑णं॒ दधा॑न॒ इन्द्रे॒ सं ति॑ष्ठ ज॒नयायु॑धानि  ॥१२॥",
    "index": 24,
    "shloka_num": 12
  },
  {
    "text": "पव॑स्व सोम॒ मधु॑माँ ऋ॒तावा॒ऽपो वसा॑नो॒ अधि॒ सानो॒ अव्ये॑  ।",
    "index": 25,
    "shloka_num": null
  },
  {
    "text": "अव॒ द्रोणा॑नि घृ॒तवा॑न्ति सीद म॒दिन्त॑मो मत्स॒र इ॑न्द्र॒पान॑:  ॥१३॥",
    "index": 26,
    "shloka_num": 13
  },
  {
    "text": "वृ॒ष्टिं दि॒वः श॒तधा॑रः पवस्व सहस्र॒सा वा॑ज॒युर्दे॒ववी॑तौ  ।",
    "index": 27,
    "shloka_num": null
  },
  {
    "text": "सं सिन्धु॑भिः क॒लशे॑ वावशा॒नः समु॒स्रिया॑भिः प्रति॒रन्न॒ आयु॑:  ॥१४॥",
    "index": 28,
    "shloka_num": 14
  },
  {
    "text": "ए॒ष स्य सोमो॑ म॒तिभि॑: पुना॒नोऽत्यो॒ न वा॒जी तर॒तीदरा॑तीः  ।",
    "index": 29,
    "shloka_num": null
  },
  {
    "text": "पयो॒ न दु॒ग्धमदि॑तेरिषि॒रमु॒र्वि॑व गा॒तुः सु॒यमो॒ न वोळ्हा॑  ॥१५॥",
    "index": 30,
    "shloka_num": 15
  },
  {
    "text": "स्वा॒यु॒धः सो॒तृभि॑: पू॒यमा॑नो॒ऽभ्य॑र्ष॒ गुह्यं॒ चारु॒ नाम॑  ।",
    "index": 31,
    "shloka_num": null
  },
  {
    "text": "अ॒भि वाजं॒ सप्ति॑रिव श्रव॒स्याऽभि वा॒युम॒भि गा दे॑व सोम  ॥१६॥",
    "index": 32,
    "shloka_num": 16
  },
  {
    "text": "शिशुं॑ जज्ञा॒नं ह॑र्य॒तं मृ॑जन्ति शु॒म्भन्ति॒ वह्निं॑ म॒रुतो॑ ग॒णेन॑  ।",
    "index": 33,
    "shloka_num": null
  },
  {
    "text": "क॒विर्गी॒र्भिः काव्ये॑ना क॒विः सन्त्सोम॑: प॒वित्र॒मत्ये॑ति॒ रेभ॑न्  ॥१७॥",
    "index": 34,
    "shloka_num": 17
  },
  {
    "text": "ऋषि॑मना॒ य ऋ॑षि॒कृत्स्व॒र्षाः स॒हस्र॑णीथः पद॒वीः क॑वी॒नाम्  ।",
    "index": 35,
    "shloka_num": null
  },
  {
    "text": "तृ॒तीयं॒ धाम॑ महि॒षः सिषा॑स॒न्त्सोमो॑ वि॒राज॒मनु॑ राजति॒ ष्टुप्  ॥१८॥",
    "index": 36,
    "shloka_num": 18
  },
  {
    "text": "च॒मू॒षच्छ्ये॒नः श॑कु॒नो वि॒भृत्वा॑ गोवि॒न्दुर्द्र॒प्स आयु॑धानि॒ बिभ्र॑त्  ।",
    "index": 37,
    "shloka_num": null
  },
  {
    "text": "अ॒पामू॒र्मिं सच॑मानः समु॒द्रं तु॒रीयं॒ धाम॑ महि॒षो वि॑वक्ति  ॥१९॥",
    "index": 38,
    "shloka_num": 19
  },
  {
    "text": "मर्यो॒ न शु॒भ्रस्त॒न्वं॑ मृजा॒नोऽत्यो॒ न सृत्वा॑ स॒नये॒ धना॑नाम्  ।",
    "index": 39,
    "shloka_num": null
  },
  {
    "text": "वृषे॑व यू॒था परि॒ कोश॒मर्ष॒न्कनि॑क्रदच्च॒म्वो॒३रा वि॑वेश  ॥२०॥",
    "index": 40,
    "shloka_num": 20
  },
  {
    "text": "पव॑स्वेन्दो॒ पव॑मानो॒ महो॑भि॒: कनि॑क्रद॒त्परि॒ वारा॑ण्यर्ष  ।",
    "index": 41,
    "shloka_num": null
  },
  {
    "text": "क्रीळ॑ञ्च॒म्वो॒३रा वि॑श पू॒यमा॑न॒ इन्द्रं॑ ते॒ रसो॑ मदि॒रो म॑मत्तु  ॥२१॥",
    "index": 42,
    "shloka_num": 21
  },
  {
    "text": "प्रास्य॒ धारा॑ बृह॒तीर॑सृग्रन्न॒क्तो गोभि॑: क॒लशाँ॒ आ",
    "index": 43,
    "shloka_num": null
  },
  {
    "text": "वि॑वेश  । साम॑ कृ॒ण्वन्त्सा॑म॒न्यो॑ विप॒श्चित्क्रन्द॑न्नेत्य॒भि सख्यु॒र्न जा॒मिम्  ॥२२॥",
    "index": 44,
    "shloka_num": 22
  },
  {
    "text": "अ॒प॒घ्नन्ने॑षि पवमान॒ शत्रू॑न्प्रि॒यां न जा॒रो अ॒भिगी॑त॒ इन्दु॑:  ।",
    "index": 45,
    "shloka_num": null
  },
  {
    "text": "सीद॒न्वने॑षु शकु॒नो न पत्वा॒ सोम॑: पुना॒नः क॒लशे॑षु॒ सत्ता॑  ॥२३॥",
    "index": 46,
    "shloka_num": 23
  },
  {
    "text": "आ ते॒ रुच॒: पव॑मानस्य सोम॒ योषे॑व यन्ति सु॒दुघा॑: सुधा॒राः  ।",
    "index": 47,
    "shloka_num": null
  },
  {
    "text": "हरि॒रानी॑तः पुरु॒वारो॑ अ॒प्स्वचि॑क्रदत्क॒लशे॑ देवयू॒नाम्  ॥२४॥",
    "index": 48,
    "shloka_num": 24
  }
]
