[
  {
    "text": "९ एवयामरुदात्रेयः । मरुतः । अतिजगती ।",
    "index": 0,
    "shloka_num": null
  },
  {
    "text": "प्र वो॑ म॒हे म॒तयो॑ यन्तु॒ विष्ण॑वे म॒रुत्व॑ते गिरि॒जा ए॑व॒याम॑रुत्  ।",
    "index": 1,
    "shloka_num": null
  },
  {
    "text": "प्र शर्धा॑य॒ प्रय॑ज्यवे सुखा॒दये॑ त॒वसे॑ भ॒न्ददि॑ष्टये॒ धुनि॑व्रताय॒ शव॑से  ॥१॥",
    "index": 2,
    "shloka_num": 1
  },
  {
    "text": "प्र ये जा॒ता म॑हि॒ना ये च॒ नु स्व॒यं प्र वि॒द्मना॑ ब्रु॒वत॑ एव॒याम॑रुत्  ।",
    "index": 3,
    "shloka_num": null
  },
  {
    "text": "क्रत्वा॒ तद् वो॑ मरुतो॒ नाधृषे॒ शवो॑ दा॒ना म॒ह्ना तदे॑षा॒मधृ॑ष्टासो॒ नाद्र॑यः  ॥२॥",
    "index": 4,
    "shloka_num": 2
  },
  {
    "text": "प्र ये दि॒वो बृ॑ह॒तः शृ॑ण्वि॒रे गि॒रा सु॒शुक्वा॑नः सु॒भ्व॑ एव॒याम॑रुत्  ।",
    "index": 5,
    "shloka_num": null
  },
  {
    "text": "न येषा॒मिरी॑ स॒धस्थ॒ ईष्ट॒ आँ अ॒ग्नयो॒ न स्ववि॑द्युत॒: प्र स्य॒न्द्रासो॒ धुनी॑नाम्  ॥३॥",
    "index": 6,
    "shloka_num": 3
  },
  {
    "text": "स च॑क्रमे मह॒तो निरु॑रुक्र॒मः स॑मा॒नस्मा॒त् सद॑स एव॒याम॑रुत्  ।",
    "index": 7,
    "shloka_num": null
  },
  {
    "text": "य॒दायु॑क्त॒ त्मना॒ स्वादधि॒ ष्णुभि॒र्विष्प॑र्धसो॒ विम॑हसो॒ जिगा॑ति॒ शेवृ॑धो॒ नृभि॑:  ॥४॥",
    "index": 8,
    "shloka_num": 4
  },
  {
    "text": "स्व॒नो न वोऽम॑वान् रेजय॒द् वृषा॑ त्वे॒षो य॒यिस्त॑वि॒ष ए॑व॒याम॑रुत्  ।",
    "index": 9,
    "shloka_num": null
  },
  {
    "text": "येना॒ सह॑न्त ऋ॒ञ्जत॒ स्वरो॑चिष॒: स्थार॑श्मानो हिर॒ण्यया॑: स्वायु॒धास॑ इ॒ष्मिण॑:  ॥५॥",
    "index": 10,
    "shloka_num": 5
  },
  {
    "text": "अ॒पा॒रो वो॑ महि॒मा वृ॑द्धशवसस्त्वे॒षं शवो॑ऽवत्वेव॒याम॑रुत्  ।",
    "index": 11,
    "shloka_num": null
  },
  {
    "text": "स्थाता॑रो॒ हि प्रसि॑तौ सं॒दृशि॒ स्थन॒ ते न॑ उरुष्यता नि॒दः शु॑शु॒क्वांसो॒ नाग्नय॑:  ॥६॥",
    "index": 12,
    "shloka_num": 6
  },
  {
    "text": "ते रु॒द्रास॒: सुम॑खा अ॒ग्नयो॑ यथा तुविद्यु॒म्ना अ॑वन्त्वेव॒याम॑रुत्  ।",
    "index": 13,
    "shloka_num": null
  },
  {
    "text": "दी॒र्घं पृ॒थु प॑प्रथे॒ सद्म॒ पार्थि॑वं॒ येषा॒मज्मे॒ष्वा म॒हः शर्धां॒स्यद्भु॑तैनसाम्  ॥७॥",
    "index": 14,
    "shloka_num": 7
  },
  {
    "text": "अ॒द्वे॒षो नो॑ मरुतो गा॒तुमेत॑न॒ श्रोता॒ हवं॑ जरि॒तुरे॑व॒याम॑रुत्  ।",
    "index": 15,
    "shloka_num": null
  },
  {
    "text": "विष्णो॑र्म॒हः स॑मन्यवो युयोतन॒ स्मद् र॒थ्यो॒३ न दं॒सना ऽप॒ द्वेषां॑सि सनु॒तः  ॥८॥",
    "index": 16,
    "shloka_num": 8
  },
  {
    "text": "गन्ता॑ नो य॒ज्ञं य॑ज्ञियाः सु॒शमि॒ श्रोता॒ हव॑मर॒क्ष ए॑व॒याम॑रुत्  ।",
    "index": 17,
    "shloka_num": null
  },
  {
    "text": "ज्येष्ठा॑सो॒ न पर्व॑तासो॒ व्यो॑मनि यू॒यं तस्य॑ प्रचेतस॒: स्यात॑ दु॒र्धर्त॑वो नि॒दः  ॥९॥",
    "index": 18,
    "shloka_num": 9
  }
]
