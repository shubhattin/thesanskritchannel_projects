[
  {
    "text": "१८ मनुर्वैवस्वत:  ।१-४ यज्ञ: यजमानश्च , ५-९ दंपति , १०-१८ दम्पत्याशिष:  । गायत्री ; ९,१४ अनुष्टुप् , १० पादनिचृत , १५-१८ पंक्ति:  ।",
    "index": 0,
    "shloka_num": null
  },
  {
    "text": "यो यजा॑ति॒ यजा॑त॒ इत्सु॒नव॑च्च॒ पचा॑ति च  । ब्र॒ह्मेदिन्द्र॑स्य चाकनत्  ॥१॥",
    "index": 1,
    "shloka_num": 1
  },
  {
    "text": "पु॒रो॒ळाशं॒ यो अ॑स्मै॒ सोमं॒ रर॑त आ॒शिर॑म्  । पादित्तं श॒क्रो अंह॑सः  ॥२॥",
    "index": 2,
    "shloka_num": 2
  },
  {
    "text": "तस्य॑ द्यु॒माँ अ॑स॒द्रथो॑ दे॒वजू॑त॒: स शू॑शुवत्  । विश्वा॑ व॒न्वन्न॑मि॒त्रिया॑  ॥३॥",
    "index": 3,
    "shloka_num": 3
  },
  {
    "text": "अस्य॑ प्र॒जाव॑ती गृ॒हेऽस॑श्चन्ती दि॒वेदि॑वे  । इळा॑ धेनु॒मती॑ दुहे  ॥४॥",
    "index": 4,
    "shloka_num": 4
  },
  {
    "text": "या दम्प॑ती॒ सम॑नसा सुनु॒त आ च॒ धाव॑तः  । देवा॑सो॒ नित्य॑या॒शिरा॑  ॥५॥",
    "index": 5,
    "shloka_num": 5
  },
  {
    "text": "प्रति॑ प्राश॒व्याँ॑ इतः स॒म्यञ्चा॑ ब॒र्हिरा॑शाते  । न ता वाजे॑षु वायतः  ॥६॥",
    "index": 6,
    "shloka_num": 6
  },
  {
    "text": "न दे॒वाना॒मपि॑ ह्नुतः सुम॒तिं न जु॑गुक्षतः  । श्रवो॑ बृ॒हद्वि॑वासतः  ॥७॥",
    "index": 7,
    "shloka_num": 7
  },
  {
    "text": "पु॒त्रिणा॒ ता कु॑मा॒रिणा॒ विश्व॒मायु॒र्व्य॑श्नुतः  । उ॒भा हिर॑ण्यपेशसा  ॥८॥",
    "index": 8,
    "shloka_num": 8
  },
  {
    "text": "वी॒तिहो॑त्रा कृ॒तद्व॑सू दश॒स्यन्ता॒मृता॑य॒ कम्  । समूधो॑ रोम॒शं ह॑तो दे॒वेषु॑ कृणुतो॒ दुव॑:  ॥९॥",
    "index": 9,
    "shloka_num": 9
  },
  {
    "text": "आ शर्म॒ पर्व॑तानां वृणी॒महे॑ न॒दीना॑म्  । आ विष्णो॑: सचा॒भुव॑:  ॥१०॥",
    "index": 10,
    "shloka_num": 10
  },
  {
    "text": "ऐतु॑ पू॒षा र॒यिर्भग॑: स्व॒स्ति स॑र्व॒धात॑मः  । उ॒रुरध्वा॑ स्व॒स्तये॑  ॥११॥",
    "index": 11,
    "shloka_num": 11
  },
  {
    "text": "अ॒रम॑तिरन॒र्वणो॒ विश्वो॑ दे॒वस्य॒ मन॑सा  । आ॒दि॒त्याना॑मने॒ह इत्  ॥१२॥",
    "index": 12,
    "shloka_num": 12
  },
  {
    "text": "यथा॑ नो मि॒त्रो अ॑र्य॒मा वरु॑ण॒: सन्ति॑ गो॒पाः  । सु॒गा ऋ॒तस्य॒ पन्था॑:  ॥१३॥",
    "index": 13,
    "shloka_num": 13
  },
  {
    "text": "अ॒ग्निं व॑: पू॒र्व्यं गि॒रा दे॒वमी॑ळे॒ वसू॑नाम्  । स॒प॒र्यन्त॑: पुरुप्रि॒यं मि॒त्रं न क्षे॑त्र॒साध॑सम्  ॥१४॥",
    "index": 14,
    "shloka_num": 14
  },
  {
    "text": "म॒क्षू दे॒वव॑तो॒ रथ॒: शूरो॑ वा पृ॒त्सु कासु॑ चित्  । दे॒वानां॒ य इन्मनो॒ यज॑मान॒ इय॑क्षत्य॒भीदय॑ज्वनो भुवत्  ॥१५॥",
    "index": 15,
    "shloka_num": 15
  },
  {
    "text": "न य॑जमान रिष्यसि॒ न सु॑न्वान॒ न दे॑वयो  । दे॒वानां॒ य इन्मनो॒ यज॑मान॒ इय॑क्षत्य॒भीदय॑ज्वनो भुवत्  ॥१६॥",
    "index": 16,
    "shloka_num": 16
  },
  {
    "text": "नकि॒ष्टं कर्म॑णा नश॒न्न प्र यो॑ष॒न्न यो॑षति  । दे॒वानां॒ य इन्मनो॒ यज॑मान॒ इय॑क्षत्य॒भीदय॑ज्वनो भुवत्  ॥१७॥",
    "index": 17,
    "shloka_num": 17
  },
  {
    "text": "अस॒दत्र॑ सु॒वीर्य॑मु॒त त्यदा॒श्वश्व्य॑म्  । दे॒वानां॒ य इन्मनो॒ यज॑मान॒ इय॑क्षत्य॒भीदय॑ज्वनो भुवत्  ॥१८॥",
    "index": 18,
    "shloka_num": 18
  }
]
