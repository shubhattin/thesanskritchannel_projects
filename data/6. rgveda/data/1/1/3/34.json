[
  {
    "text": "११ गाथिनो विश्वामित्रः । इन्द्रः । त्रिष्टुप् ।",
    "index": 0,
    "shloka_num": null
  },
  {
    "text": "इन्द्र॑: पू॒र्भिदाति॑र॒द्दास॑म॒र्कैर्वि॒दद्व॑सु॒र्दय॑मानो॒ वि शत्रू॑न् ।",
    "index": 1,
    "shloka_num": null
  },
  {
    "text": "ब्रह्म॑जूतस्त॒न्वा॑ वावृधा॒नो भूरि॑दात्र॒ आपृ॑ण॒द्रोद॑सी उ॒भे ॥१॥",
    "index": 2,
    "shloka_num": 1
  },
  {
    "text": "म॒खस्य॑ ते तवि॒षस्य॒ प्र जू॒तिमिय॑र्मि॒ वाच॑म॒मृता॑य॒ भूष॑न् ।",
    "index": 3,
    "shloka_num": null
  },
  {
    "text": "इन्द्र॑ क्षिती॒नाम॑सि॒ मानु॑षीणां वि॒शां दैवी॑नामु॒त पू॑र्व॒यावा॑ ॥२॥",
    "index": 4,
    "shloka_num": 2
  },
  {
    "text": "इन्द्रो॑ वृ॒त्रम॑वृणो॒च्छर्ध॑नीति॒: प्र मा॒यिना॑ममिना॒द् वर्प॑णीतिः ।",
    "index": 5,
    "shloka_num": null
  },
  {
    "text": "अह॒न् व्यं॑समु॒शध॒ग्वने॑ष्वा॒विर्धेना॑ अकृणोद् रा॒म्याणा॑म् ॥३॥",
    "index": 6,
    "shloka_num": 3
  },
  {
    "text": "इन्द्र॑: स्व॒र्षा ज॒नय॒न्नहा॑नि जि॒गायो॒शिग्भि॒: पृत॑ना अभि॒ष्टिः ।",
    "index": 7,
    "shloka_num": null
  },
  {
    "text": "प्रारो॑चय॒न्मन॑वे के॒तुमह्ना॒मवि॑न्द॒ज्ज्योति॑र्बृह॒ते रणा॑य ॥४॥",
    "index": 8,
    "shloka_num": 4
  },
  {
    "text": "इन्द्र॒स्तुजो॑ ब॒र्हणा॒ आ वि॑वेश नृ॒वद् दधा॑नो॒ नर्या॑ पु॒रूणि॑ ।",
    "index": 9,
    "shloka_num": null
  },
  {
    "text": "अचे॑तय॒द् धिय॑ इ॒मा ज॑रि॒त्रे प्रेमं वर्ण॑मतिरच्छु॒क्रमा॑साम् ॥५॥",
    "index": 10,
    "shloka_num": 5
  },
  {
    "text": "म॒हो म॒हानि॑ पनयन्त्य॒स्येन्द्र॑स्य॒ कर्म॒ सुकृ॑ता पु॒रूणि॑ ।",
    "index": 11,
    "shloka_num": null
  },
  {
    "text": "वृ॒जने॑न वृजि॒नान् त्सं पि॑पेष मा॒याभि॒र्दस्यूँ॑र॒भिभू॑त्योजाः ॥६॥",
    "index": 12,
    "shloka_num": 6
  },
  {
    "text": "यु॒धेन्द्रो॑ म॒ह्ना वरि॑वश्चकार दे॒वेभ्य॒: सत्प॑तिश्चर्षणि॒प्राः ।",
    "index": 13,
    "shloka_num": null
  },
  {
    "text": "वि॒वस्व॑त॒: सद॑ने अस्य॒ तानि॒ विप्रा॑ उ॒क्थेभि॑: क॒वयो॑ गृणन्ति ॥७॥",
    "index": 14,
    "shloka_num": 7
  },
  {
    "text": "स॒त्रा॒साहं॒ वरे॑ण्यं सहो॒दां स॑स॒वांसं॒ स्व॑र॒पश्च॑ दे॒वीः ।",
    "index": 15,
    "shloka_num": null
  },
  {
    "text": "स॒सान॒ यः पृ॑थि॒वीं द्यामु॒तेमामिन्द्रं॑ मद॒न्त्यनु॒ धीर॑णासः ॥८॥",
    "index": 16,
    "shloka_num": 8
  },
  {
    "text": "स॒सानात्याँ॑ उ॒त सूर्यं॑ ससा॒नेन्द्र॑: ससान पुरु॒भोज॑सं॒ गाम् ।",
    "index": 17,
    "shloka_num": null
  },
  {
    "text": "हि॒र॒ण्यय॑मु॒त भोगं॑ ससान ह॒त्वी दस्यू॒न्प्रार्यं॒ वर्ण॑मावत् ॥९॥",
    "index": 18,
    "shloka_num": 9
  },
  {
    "text": "इन्द्र॒ ओष॑धीरसनो॒दहा॑नि॒ वन॒स्पतीँ॑रसनोद॒न्तरि॑क्षम् ।",
    "index": 19,
    "shloka_num": null
  },
  {
    "text": "बि॒भेद॑ व॒लं नु॑नु॒दे विवा॒चोऽथा॑भवद् दमि॒ताभिक्र॑तूनाम् ॥१०॥ ॥",
    "index": 20,
    "shloka_num": null
  },
  {
    "text": "शु॒नं हु॑वेम म॒घवा॑न॒मिन्द्र॑म॒स्मिन् भरे॒ नृत॑मं॒ वाज॑सातौ ।",
    "index": 21,
    "shloka_num": null
  },
  {
    "text": "शृ॒ण्वन्त॑मु॒ग्रमू॒तये॑ स॒मत्सु॒ घ्नन्तं॑ वृ॒त्राणि॑ सं॒जितं॒ धना॑नाम् ॥११॥ ॥",
    "index": 22,
    "shloka_num": null
  }
]
