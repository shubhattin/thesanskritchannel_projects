[
  {
    "text": "५ बार्हस्पत्यो भरद्वाज: । इन्द्र: । त्रिष्टुप् ।",
    "index": 0,
    "shloka_num": null
  },
  {
    "text": "इन्द्र॒ पिब॒ तुभ्यं॑ सु॒तो मदा॒याऽव॑ स्य॒ हरी॒ वि मु॑चा॒ सखा॑या ।",
    "index": 1,
    "shloka_num": null
  },
  {
    "text": "उ॒त प्र गा॑य ग॒ण आ नि॒षद्याऽथा॑ य॒ज्ञाय॑ गृण॒ते वयो॑ धाः ॥१॥",
    "index": 2,
    "shloka_num": 1
  },
  {
    "text": "अस्य॑ पिब॒ यस्य॑ जज्ञा॒न इ॑न्द्र॒ मदा॑य॒ क्रत्वे॒ अपि॑बो विरप्शिन् ।",
    "index": 3,
    "shloka_num": null
  },
  {
    "text": "तमु॑ ते॒ गावो॒ नर॒ आपो॒ अद्रि॒रिन्दुं॒ सम॑ह्यन्पी॒तये॒ सम॑स्मै ॥२॥",
    "index": 4,
    "shloka_num": 2
  },
  {
    "text": "समि॑द्धे अ॒ग्नौ सु॒त इ॑न्द्र॒ सोम॒ आ त्वा॑ वहन्तु॒ हर॑यो॒ वहि॑ष्ठाः ।",
    "index": 5,
    "shloka_num": null
  },
  {
    "text": "त्वा॒य॒ता मन॑सा जोहवी॒मीन्द्रा या॑हि सुवि॒ताय॑ म॒हे न॑: ॥३॥",
    "index": 6,
    "shloka_num": 3
  },
  {
    "text": "आ या॑हि॒ शश्व॑दुश॒ता य॑या॒थेन्द्र॑ म॒हा मन॑सा सोम॒पेय॑म् ।",
    "index": 7,
    "shloka_num": null
  },
  {
    "text": "उप॒ ब्रह्मा॑णि शृणव इ॒मा नोऽथा॑ ते य॒ज्ञस्त॒न्वे॒३ वयो॑ धात् ॥४॥",
    "index": 8,
    "shloka_num": 4
  },
  {
    "text": "यदि॑न्द्र दि॒वि पार्ये॒ यदृध॒ग्यद्वा॒ स्वे सद॑ने॒ यत्र॒ वासि॑ ।",
    "index": 9,
    "shloka_num": null
  },
  {
    "text": "अतो॑ नो य॒ज्ञमव॑से नि॒युत्वा॑न्त्स॒जोषा॑: पाहि गिर्वणो म॒रुद्भि॑: ॥५॥",
    "index": 10,
    "shloka_num": 5
  }
]
