[
  {
    "text": "७ गाथिनो विश्वामित्रः । उषा । त्रिष्टुप् ।",
    "index": 0,
    "shloka_num": null
  },
  {
    "text": "उषो॒ वाजे॑न वाजिनि॒ प्रचे॑ता॒: स्तोमं॑ जुषस्व गृण॒तो म॑घोनि  ।",
    "index": 1,
    "shloka_num": null
  },
  {
    "text": "पु॒रा॒णी दे॑वि युव॒तिः पुरं॑धि॒रनु॑ व्र॒तं च॑रसि विश्ववारे  ॥१॥",
    "index": 2,
    "shloka_num": 1
  },
  {
    "text": "उषो॑ दे॒व्यम॑र्त्या॒ वि भा॑हि च॒न्द्रर॑था सू॒नृता॑ ई॒रय॑न्ती  ।",
    "index": 3,
    "shloka_num": null
  },
  {
    "text": "आ त्वा॑ वहन्तु सु॒यमा॑सो॒ अश्वा॒ हिर॑ण्यवर्णां पृथु॒पाज॑सो॒ ये  ॥२॥",
    "index": 4,
    "shloka_num": 2
  },
  {
    "text": "उष॑: प्रती॒ची भुव॑नानि॒ विश्वो॒र्ध्वा ति॑ष्ठस्य॒मृत॑स्य के॒तुः  ।",
    "index": 5,
    "shloka_num": null
  },
  {
    "text": "स॒मा॒नमर्थं॑ चरणी॒यमा॑ना च॒क्रमि॑व नव्य॒स्या व॑वृत्स्व  ॥३॥",
    "index": 6,
    "shloka_num": 3
  },
  {
    "text": "अव॒ स्यूमे॑व चिन्व॒ती म॒घोन्यु॒षा या॑ति॒ स्वस॑रस्य॒ पत्नी॑  ।",
    "index": 7,
    "shloka_num": null
  },
  {
    "text": "स्व१र्जन॑न्ती सु॒भगा॑ सु॒दंसा॒ आन्ता॑द् दि॒वः प॑प्रथ॒ आ पृ॑थि॒व्याः  ॥४॥",
    "index": 8,
    "shloka_num": 4
  },
  {
    "text": "अच्छा॑ वो दे॒वीमु॒षसं॑ विभा॒तीं प्र वो॑ भरध्वं॒ नम॑सा सुवृ॒क्तिम्  ।",
    "index": 9,
    "shloka_num": null
  },
  {
    "text": "ऊ॒र्ध्वं म॑धु॒धा दि॒वि पाजो॑ अश्रे॒त् प्र रो॑च॒ना रु॑रुचे र॒ण्वसं॑दृक्  ॥५॥",
    "index": 10,
    "shloka_num": 5
  },
  {
    "text": "ऋ॒ताव॑री दि॒वो अ॒र्कैर॑बो॒ध्या रे॒वती॒ रोद॑सी चि॒त्रम॑स्थात्  ।",
    "index": 11,
    "shloka_num": null
  },
  {
    "text": "आ॒य॒तीम॑ग्न उ॒षसं॑ विभा॒तीं वा॒ममे॑षि॒ द्रवि॑णं॒ भिक्ष॑माणः  ॥६॥",
    "index": 12,
    "shloka_num": 6
  },
  {
    "text": "ऋ॒तस्य॑ बु॒ध्न उ॒षसा॑मिष॒ण्यन् वृषा॑ म॒ही रोद॑सी॒ आ वि॑वेश  ।",
    "index": 13,
    "shloka_num": null
  },
  {
    "text": "म॒ही मि॒त्रस्य॒ वरु॑णस्य मा॒या च॒न्द्रेव॑ भा॒नुं वि द॑धे पुरु॒त्रा  ॥७॥",
    "index": 14,
    "shloka_num": 7
  }
]
