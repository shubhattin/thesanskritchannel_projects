[
  {
    "text": "२५ मैत्रावरुणिर्वसिष्ठ: । {राक्षोघ्नं} इन्द्रासोमौ , ८ ,१६ ,१९ -२२ इन्द्र:, ९, १२-१३ सोम:, १०-१४ अग्नि:,११ देवा:, १७ ग्रावाण:, १८ मरुत:, २३ {पूर्वार्धस्य} वसिष्ठाशी:, {उत्तरार्धस्य} पृथिव्यन्तरिक्षे । त्रिष्टुप् , १-६,१८, २१ ,२३ जगती ; ७ जगती त्रिष्टुब्वा, २५ अनुष्टुप्  ।",
    "index": 0,
    "shloka_num": null
  },
  {
    "text": "इन्द्रा॑सोमा॒ तप॑तं॒ रक्ष॑ उ॒ब्जतं॒ न्य॑र्पयतं वृषणा तमो॒वृध॑:  ।",
    "index": 1,
    "shloka_num": null
  },
  {
    "text": "परा॑ शृणीतम॒चितो॒ न्यो॑षतं ह॒तं नु॒देथां॒ नि शि॑शीतम॒त्रिण॑:  ॥१॥",
    "index": 2,
    "shloka_num": 1
  },
  {
    "text": "इन्द्रा॑सोमा॒ सम॒घशं॑सम॒भ्य१घं तपु॑र्ययस्तु च॒रुर॑ग्नि॒वाँ इ॑व  ।",
    "index": 3,
    "shloka_num": null
  },
  {
    "text": "ब्र॒ह्म॒द्विषे॑ क्र॒व्यादे॑ घो॒रच॑क्षसे॒ द्वेषो॑ धत्तमनवा॒यं कि॑मी॒दिने॑  ॥२॥",
    "index": 4,
    "shloka_num": 2
  },
  {
    "text": "इन्द्रा॑सोमा दु॒ष्कृतो॑ व॒व्रे अ॒न्तर॑नारम्भ॒णे तम॑सि॒ प्र वि॑ध्यतम्  ।",
    "index": 5,
    "shloka_num": null
  },
  {
    "text": "यथा॒ नात॒: पुन॒रेक॑श्च॒नोदय॒त्तद्वा॑मस्तु॒ सह॑से मन्यु॒मच्छव॑:  ॥३॥",
    "index": 6,
    "shloka_num": 3
  },
  {
    "text": "इन्द्रा॑सोमा व॒र्तय॑तं दि॒वो व॒धं सं पृ॑थि॒व्या अ॒घशं॑साय॒ तर्ह॑णम्  ।",
    "index": 7,
    "shloka_num": null
  },
  {
    "text": "उत्त॑क्षतं स्व॒र्यं१ पर्व॑तेभ्यो॒ येन॒ रक्षो॑ वावृधा॒नं नि॒जूर्व॑थः  ॥४॥",
    "index": 8,
    "shloka_num": 4
  },
  {
    "text": "इन्द्रा॑सोमा व॒र्तय॑तं दि॒वस्पर्य॑ग्नित॒प्तेभि॑र्यु॒वमश्म॑हन्मभिः  ।",
    "index": 9,
    "shloka_num": null
  },
  {
    "text": "तपु॑र्वधेभिर॒जरे॑भिर॒त्रिणो॒ नि पर्शा॑ने विध्यतं॒ यन्तु॑ निस्व॒रम्  ॥५॥",
    "index": 10,
    "shloka_num": 5
  },
  {
    "text": "इन्द्रा॑सोमा॒ परि॑ वां भूतु वि॒श्वत॑ इ॒यं म॒तिः क॒क्ष्याश्वे॑व वा॒जिना॑  ।",
    "index": 11,
    "shloka_num": null
  },
  {
    "text": "यां वां॒ होत्रां॑ परिहि॒नोमि॑ मे॒धये॒मा ब्रह्मा॑णि नृ॒पती॑व जिन्वतम्  ॥६॥",
    "index": 12,
    "shloka_num": 6
  },
  {
    "text": "प्रति॑ स्मरेथां तु॒जय॑द्भि॒रेवै॑र्ह॒तं द्रु॒हो र॒क्षसो॑ भङ्गु॒राव॑तः  ।",
    "index": 13,
    "shloka_num": null
  },
  {
    "text": "इन्द्रा॑सोमा दु॒ष्कृते॒ मा सु॒गं भू॒द्यो न॑: क॒दा चि॑दभि॒दास॑ति द्रु॒हा  ॥७॥",
    "index": 14,
    "shloka_num": 7
  },
  {
    "text": "यो मा॒ पाके॑न॒ मन॑सा॒ चर॑न्तमभि॒चष्टे॒ अनृ॑तेभि॒र्वचो॑भिः  ।",
    "index": 15,
    "shloka_num": null
  },
  {
    "text": "आप॑ इव का॒शिना॒ संगृ॑भीता॒ अस॑न्न॒स्त्वास॑त इन्द्र व॒क्ता  ॥८॥",
    "index": 16,
    "shloka_num": 8
  },
  {
    "text": "ये पा॑कशं॒सं वि॒हर॑न्त॒ एवै॒र्ये वा॑ भ॒द्रं दू॒षय॑न्ति स्व॒धाभि॑:  ।",
    "index": 17,
    "shloka_num": null
  },
  {
    "text": "अह॑ये वा॒ तान्प्र॒ददा॑तु॒ सोम॒ आ वा॑ दधातु॒ निॠ॑तेरु॒पस्थे॑  ॥९॥",
    "index": 18,
    "shloka_num": 9
  },
  {
    "text": "यो नो॒ रसं॒ दिप्स॑ति पि॒त्वो अ॑ग्ने॒ यो अश्वा॑नां॒ यो गवां॒ यस्त॒नूना॑म्  ।",
    "index": 19,
    "shloka_num": null
  },
  {
    "text": "रि॒पुः स्ते॒नः स्ते॑य॒कृद्द॒भ्रमे॑तु॒ नि ष ही॑यतां त॒न्वा॒३ तना॑ च  ॥१०॥",
    "index": 20,
    "shloka_num": 10
  },
  {
    "text": "प॒रः सो अ॑स्तु त॒न्वा॒३ तना॑ च ति॒स्रः पृ॑थि॒वीर॒धो अ॑स्तु॒ विश्वा॑:  ।",
    "index": 21,
    "shloka_num": null
  },
  {
    "text": "प्रति॑ शुष्यतु॒ यशो॑ अस्य देवा॒ यो नो॒ दिवा॒ दिप्स॑ति॒ यश्च॒ नक्त॑म्  ॥११॥",
    "index": 22,
    "shloka_num": 11
  },
  {
    "text": "सु॒वि॒ज्ञा॒नं चि॑कि॒तुषे॒ जना॑य॒ सच्चास॑च्च॒ वच॑सी पस्पृधाते  ।",
    "index": 23,
    "shloka_num": null
  },
  {
    "text": "तयो॒र्यत्स॒त्यं य॑त॒रदृजी॑य॒स्तदित्सोमो॑ऽवति॒ हन्त्यास॑त्  ॥१२॥",
    "index": 24,
    "shloka_num": 12
  },
  {
    "text": "न वा उ॒ सोमो॑ वृजि॒नं हि॑नोति॒ न क्ष॒त्रियं॑ मिथु॒या धा॒रय॑न्तम्  ।",
    "index": 25,
    "shloka_num": null
  },
  {
    "text": "हन्ति॒ रक्षो॒ हन्त्यास॒द्वद॑न्तमु॒भाविन्द्र॑स्य॒ प्रसि॑तौ शयाते  ॥१३॥",
    "index": 26,
    "shloka_num": 13
  },
  {
    "text": "यदि॑ वा॒हमनृ॑तदेव॒ आस॒ मोघं॑ वा दे॒वाँ अ॑प्यू॒हे अ॑ग्ने  ।",
    "index": 27,
    "shloka_num": null
  },
  {
    "text": "किम॒स्मभ्यं॑ जातवेदो हृणीषे द्रोघ॒वाच॑स्ते निॠ॒थं स॑चन्ताम्  ॥१४॥",
    "index": 28,
    "shloka_num": 14
  },
  {
    "text": "अ॒द्या मु॑रीय॒ यदि॑ यातु॒धानो॒ अस्मि॒ यदि॒ वायु॑स्त॒तप॒ पूरु॑षस्य  ।",
    "index": 29,
    "shloka_num": null
  },
  {
    "text": "अधा॒ स वी॒रैर्द॒शभि॒र्वि यू॑या॒ यो मा॒ मोघं॒ यातु॑धा॒नेत्याह॑  ॥१५॥",
    "index": 30,
    "shloka_num": 15
  },
  {
    "text": "यो माया॑तुं॒ यातु॑धा॒नेत्याह॒ यो वा॑ र॒क्षाः शुचि॑र॒स्मीत्याह॑  ।",
    "index": 31,
    "shloka_num": null
  },
  {
    "text": "इन्द्र॒स्तं ह॑न्तु मह॒ता व॒धेन॒ विश्व॑स्य ज॒न्तोर॑ध॒मस्प॑दीष्ट  ॥१६॥",
    "index": 32,
    "shloka_num": 16
  },
  {
    "text": "प्र या जिगा॑ति ख॒र्गले॑व॒ नक्त॒मप॑ द्रु॒हा त॒न्वं१ गूह॑माना  ।",
    "index": 33,
    "shloka_num": null
  },
  {
    "text": "व॒व्राँ अ॑न॒न्ताँ अव॒ सा प॑दीष्ट॒ ग्रावा॑णो घ्नन्तु र॒क्षस॑ उप॒ब्दैः  ॥१७॥",
    "index": 34,
    "shloka_num": 17
  },
  {
    "text": "वि ति॑ष्ठध्वं मरुतो वि॒क्ष्वि१च्छत॑ गृभा॒यत॑ र॒क्षस॒: सं पि॑नष्टन  ।",
    "index": 35,
    "shloka_num": null
  },
  {
    "text": "वयो॒ ये भू॒त्वी प॒तय॑न्ति न॒क्तभि॒र्ये वा॒ रिपो॑ दधि॒रे दे॒वे अ॑ध्व॒रे  ॥१८॥",
    "index": 36,
    "shloka_num": 18
  },
  {
    "text": "प्र व॑र्तय दि॒वो अश्मा॑नमिन्द्र॒ सोम॑शितं मघव॒न्त्सं शि॑शाधि  ।",
    "index": 37,
    "shloka_num": null
  },
  {
    "text": "प्राक्ता॒दपा॑क्तादध॒रादुद॑क्ताद॒भि ज॑हि र॒क्षस॒: पर्व॑तेन  ॥१९॥",
    "index": 38,
    "shloka_num": 19
  },
  {
    "text": "ए॒त उ॒ त्ये प॑तयन्ति॒ श्वया॑तव॒ इन्द्रं॑ दिप्सन्ति दि॒प्सवोऽदा॑भ्यम्  ।",
    "index": 39,
    "shloka_num": null
  },
  {
    "text": "शिशी॑ते श॒क्रः पिशु॑नेभ्यो व॒धं नू॒नं सृ॑जद॒शनिं॑ यातु॒मद्भ्य॑:  ॥२०॥",
    "index": 40,
    "shloka_num": 20
  },
  {
    "text": "इन्द्रो॑ यातू॒नाम॑भवत्पराश॒रो ह॑वि॒र्मथी॑नाम॒भ्या॒३विवा॑सताम्  ।",
    "index": 41,
    "shloka_num": null
  },
  {
    "text": "अ॒भीदु॑ श॒क्रः प॑र॒शुर्यथा॒ वनं॒ पात्रे॑व भि॒न्दन्त्स॒त ए॑ति र॒क्षस॑:  ॥२१॥",
    "index": 42,
    "shloka_num": 21
  },
  {
    "text": "उलू॑कयातुं शुशु॒लूक॑यातुं ज॒हि श्वया॑तुमु॒त कोक॑यातुम्  ।",
    "index": 43,
    "shloka_num": null
  },
  {
    "text": "सु॒प॒र्णया॑तुमु॒त गृध्र॑यातुं दृ॒षदे॑व॒ प्र मृ॑ण॒ रक्ष॑ इन्द्र  ॥२२॥",
    "index": 44,
    "shloka_num": 22
  },
  {
    "text": "मा नो॒ रक्षो॑ अ॒भि न॑ड्यातु॒माव॑ता॒मपो॑च्छतु मिथु॒ना या कि॑मी॒दिना॑  ।",
    "index": 45,
    "shloka_num": null
  },
  {
    "text": "पृ॒थि॒वी न॒: पार्थि॑वात्पा॒त्वंह॑सो॒ऽन्तरि॑क्षं दि॒व्यात्पा॑त्व॒स्मान्  ॥२३॥",
    "index": 46,
    "shloka_num": 23
  },
  {
    "text": "इन्द्र॑ ज॒हि पुमां॑सं यातु॒धान॑मु॒त स्त्रियं॑ मा॒यया॒ शाश॑दानाम्  ।",
    "index": 47,
    "shloka_num": null
  },
  {
    "text": "विग्री॑वासो॒ मूर॑देवा ऋदन्तु॒ मा ते दृ॑श॒न्त्सूर्य॑मु॒च्चर॑न्तम्  ॥२४॥",
    "index": 48,
    "shloka_num": 24
  },
  {
    "text": "प्रति॑ चक्ष्व॒ वि च॒क्ष्वेन्द्र॑श्च सोम जागृतम्  । रक्षो॑भ्यो व॒धम॑स्यतम॒शनिं॑ यातु॒मद्भ्य॑:  ॥२५॥",
    "index": 49,
    "shloka_num": 25
  }
]
