[
  {
    "text": "२२ भार्गव: प्रयोग:, अग्निर्बार्हस्पत्य:, पावको वा, सहस: पुत्रौ गृहपति-यविष्ठौ तयोर्वान्यतर:  । अग्नि:  । गायत्री  ।",
    "index": 0,
    "shloka_num": null
  },
  {
    "text": "त्वम॑ग्ने बृ॒हद्वयो॒ दधा॑सि देव दा॒शुषे॑  । क॒विर्गृ॒हप॑ति॒र्युवा॑  ॥१॥",
    "index": 1,
    "shloka_num": 1
  },
  {
    "text": "स न॒ ईळा॑नया स॒ह दे॒वाँ अ॑ग्ने दुव॒स्युवा॑  । चि॒किद्वि॑भान॒वा व॑ह  ॥२॥",
    "index": 2,
    "shloka_num": 2
  },
  {
    "text": "त्वया॑ ह स्विद्यु॒जा व॒यं चोदि॑ष्ठेन यविष्ठ्य  । अ॒भि ष्मो॒ वाज॑सातये  ॥३॥",
    "index": 3,
    "shloka_num": 3
  },
  {
    "text": "औ॒र्व॒भृ॒गु॒वच्छुचि॑मप्नवान॒वदा हु॑वे  । अ॒ग्निं स॑मु॒द्रवा॑ससम्  ॥४॥",
    "index": 4,
    "shloka_num": 4
  },
  {
    "text": "हु॒वे वात॑स्वनं क॒विं प॒र्जन्य॑क्रन्द्यं॒ सह॑:  । अ॒ग्निं स॑मु॒द्रवा॑ससम्  ॥५॥",
    "index": 5,
    "shloka_num": 5
  },
  {
    "text": "आ स॒वं स॑वि॒तुर्य॑था॒ भग॑स्येव भु॒जिं हु॑वे  । अ॒ग्निं स॑मु॒द्रवा॑ससम्  ॥६॥",
    "index": 6,
    "shloka_num": 6
  },
  {
    "text": "अ॒ग्निं वो॑ वृ॒धन्त॑मध्व॒राणां॑ पुरू॒तम॑म्  । अच्छा॒ नप्त्रे॒ सह॑स्वते  ॥७॥",
    "index": 7,
    "shloka_num": 7
  },
  {
    "text": "अ॒यं यथा॑ न आ॒भुव॒त्त्वष्टा॑ रू॒पेव॒ तक्ष्या॑  । अ॒स्य क्रत्वा॒ यश॑स्वतः  ॥८॥",
    "index": 8,
    "shloka_num": 8
  },
  {
    "text": "अ॒यं विश्वा॑ अ॒भि श्रियो॒ऽग्निर्दे॒वेषु॑ पत्यते  । आ वाजै॒रुप॑ नो गमत्  ॥९॥",
    "index": 9,
    "shloka_num": 9
  },
  {
    "text": "विश्वे॑षामि॒ह स्तु॑हि॒ होतॄ॑णां य॒शस्त॑मम्  । अ॒ग्निं य॒ज्ञेषु॑ पू॒र्व्यम्  ॥१०॥",
    "index": 10,
    "shloka_num": 10
  },
  {
    "text": "शी॒रं पा॑व॒कशो॑चिषं॒ ज्येष्ठो॒ यो दमे॒ष्वा  । दी॒दाय॑ दीर्घ॒श्रुत्त॑मः  ॥११॥",
    "index": 11,
    "shloka_num": 11
  },
  {
    "text": "तमर्व॑न्तं॒ न सा॑न॒सिं गृ॑णी॒हि वि॑प्र शु॒ष्मिण॑म्  । मि॒त्रं न या॑त॒यज्ज॑नम्  ॥१२॥",
    "index": 12,
    "shloka_num": 12
  },
  {
    "text": "उप॑ त्वा जा॒मयो॒ गिरो॒ देदि॑शतीर्हवि॒ष्कृत॑:  । वा॒योरनी॑के अस्थिरन्  ॥१३॥",
    "index": 13,
    "shloka_num": 13
  },
  {
    "text": "यस्य॑ त्रि॒धात्ववृ॑तं ब॒र्हिस्त॒स्थावसं॑दिनम्  । आप॑श्चि॒न्नि द॑धा प॒दम्  ॥१४॥",
    "index": 14,
    "shloka_num": 14
  },
  {
    "text": "प॒दं दे॒वस्य॑ मी॒ळ्हुषोऽना॑धृष्टाभिरू॒तिभि॑:  । भ॒द्रा सूर्य॑ इवोप॒दृक्  ॥१५॥",
    "index": 15,
    "shloka_num": 15
  },
  {
    "text": "अग्ने॑ घृ॒तस्य॑ धी॒तिभि॑स्तेपा॒नो दे॑व शो॒चिषा॑  । आ दे॒वान्व॑क्षि॒ यक्षि॑ च  ॥१६॥",
    "index": 16,
    "shloka_num": 16
  },
  {
    "text": "तं त्वा॑जनन्त मा॒तर॑: क॒विं दे॒वासो॑ अङ्गिरः  । ह॒व्य॒वाह॒मम॑र्त्यम्  ॥१७॥",
    "index": 17,
    "shloka_num": 17
  },
  {
    "text": "प्रचे॑तसं त्वा क॒वेऽग्ने॑ दू॒तं वरे॑ण्यम्  । ह॒व्य॒वाहं॒ नि षे॑दिरे  ॥१८॥",
    "index": 18,
    "shloka_num": 18
  },
  {
    "text": "न॒हि मे॒ अस्त्यघ्न्या॒ न स्वधि॑ति॒र्वन॑न्वति  । अथै॑ता॒दृग्भ॑रामि ते  ॥१९॥",
    "index": 19,
    "shloka_num": 19
  },
  {
    "text": "यद॑ग्ने॒ कानि॒ कानि॑ चि॒दा ते॒ दारू॑णि द॒ध्मसि॑  । ता जु॑षस्व यविष्ठ्य  ॥२०॥",
    "index": 20,
    "shloka_num": 20
  },
  {
    "text": "यदत्त्यु॑प॒जिह्वि॑का॒ यद्व॒म्रो अ॑ति॒सर्प॑ति  । सर्वं॒ तद॑स्तु ते घृ॒तम्  ॥२१॥",
    "index": 21,
    "shloka_num": 21
  },
  {
    "text": "अ॒ग्निमिन्धा॑नो॒ मन॑सा॒ धियं॑ सचेत॒ मर्त्य॑:  । अ॒ग्निमी॑धे वि॒वस्व॑भिः  ॥२२॥",
    "index": 22,
    "shloka_num": 22
  }
]
