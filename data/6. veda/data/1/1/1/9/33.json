[
  {
    "text": "६ त्रित आप्त्यः । पवमानः सोमः । गायत्री ।",
    "index": 0,
    "shloka_num": null
  },
  {
    "text": "प्र सोमा॑सो विप॒श्चितो॒ऽपां न य॑न्त्यू॒र्मयः॑ ।\nवना॑नि महि॒षा इ॑व ॥१॥",
    "index": 1,
    "shloka_num": 1
  },
  {
    "text": "अ॒भि द्रोणा॑नि ब॒भ्रवः॑ शु॒क्रा ऋ॒तस्य॒ धार॑या ।\nवाजं॒ गोम॑न्तमक्षरन् ॥२॥",
    "index": 2,
    "shloka_num": 2
  },
  {
    "text": "सु॒ता इन्द्रा॑य वा॒यवे॒ वरु॑णाय म॒रुद्भ्यः॑ ।\nसोमा॑ अर्षन्ति॒ विष्ण॑वे ॥३॥",
    "index": 3,
    "shloka_num": 3
  },
  {
    "text": "ति॒स्रो वाच॒ उदी॑रते॒ गावो॑ मिमन्ति धे॒नवः॑ ।\nहरि॑रेति॒ कनि॑क्रदत् ॥४॥",
    "index": 4,
    "shloka_num": 4
  },
  {
    "text": "अ॒भि ब्रह्मी॑रनूषत य॒ह्वीॠ॒तस्य॑ मा॒तरः॑ ।\nम॒र्मृ॒ज्यन्ते॑ दि॒वः शिशु॑म् ॥५॥",
    "index": 5,
    "shloka_num": 5
  },
  {
    "text": "रा॒यः स॑मु॒द्राँश्च॒तुरो॒ऽस्मभ्यं॑ सोम वि॒श्वतः॑ ।\nआ प॑वस्व सह॒स्रिणः॑ ॥६॥",
    "index": 6,
    "shloka_num": 6
  }
]
