[
  {
    "text": "१० पौर आत्रेयः । अश्विनौ । अनुष्टुप्, ८ निचृत् ।",
    "index": 0,
    "shloka_num": null
  },
  {
    "text": "कूष्ठो॑ देवावश्विना॒ ऽद्या दि॒वो म॑नावसू ।\nतच्छ्र॑वथो वृषण्वसू॒ अत्रि॑र्वा॒मा वि॑वासति ॥१॥",
    "index": 1,
    "shloka_num": 1
  },
  {
    "text": "कुह॒ त्या कुह॒ नु श्रु॒ता दि॒वि दे॒वा नास॑त्या ।\nकस्मि॒न्ना य॑तथो॒ जने॒ को वां॑ न॒दीनां॒ सचा॑ ॥२॥",
    "index": 2,
    "shloka_num": 2
  },
  {
    "text": "कं या॑थ॒: कं ह॑ गच्छथ॒: कमच्छा॑ युञ्जाथे॒ रथ॑म् ।\nकस्य॒ ब्रह्मा॑णि रण्यथो व॒यं वा॑मुश्मसी॒ष्टये॑ ॥३॥",
    "index": 3,
    "shloka_num": 3
  },
  {
    "text": "पौ॒रं चि॒द्ध्यु॑द॒प्रुतं॒ पौर॑ पौ॒राय॒ जिन्व॑थः ।\nयदीं॑ गृभी॒तता॑तये सिं॒हमि॑व द्रु॒हस्प॒दे ॥४॥",
    "index": 4,
    "shloka_num": 4
  },
  {
    "text": "प्र च्यवा॑नाज्जुजु॒रुषो॑ व॒व्रिमत्कं॒ न मु॑ञ्चथः ।\nयुवा॒ यदी॑ कृ॒थः पुन॒रा काम॑मृण्वे व॒ध्व॑: ॥५॥",
    "index": 5,
    "shloka_num": 5
  },
  {
    "text": "अस्ति॒ हि वा॑मि॒ह स्तो॒ता स्मसि॑ वां सं॒दृशि॑ श्रि॒ये ।\nनू श्रु॒तं म॒ आ ग॑त॒मवो॑भिर्वाजिनीवसू ॥६॥",
    "index": 6,
    "shloka_num": 6
  },
  {
    "text": "को वा॑म॒द्य पु॑रू॒णामा व॑व्ने॒ मर्त्या॑नाम् ।\nको विप्रो॑ विप्रवाहसा॒ को य॒ज्ञैर्वा॑जिनीवसू ॥७॥",
    "index": 7,
    "shloka_num": 7
  },
  {
    "text": "आ वां॒ रथो॒ रथा॑नां॒ येष्ठो॑ यात्वश्विना ।\nपु॒रू चि॑दस्म॒युस्ति॒र आ॑ङ्गू॒षो मर्त्ये॒ष्वा ॥८॥",
    "index": 8,
    "shloka_num": 8
  },
  {
    "text": "शमू॒ षु वां॑ मधूयुवा॒स्माक॑मस्तु चर्कृ॒तिः ।\nअ॒र्वा॒ची॒ना वि॑चेतसा॒ विभि॑: श्ये॒नेव॑ दीयतम् ॥९॥",
    "index": 9,
    "shloka_num": 9
  },
  {
    "text": "अश्वि॑ना॒ यद्ध॒ कर्हि॑ चिच्छुश्रू॒यात॑मि॒मं हव॑म् ।\nवस्वी॑रू॒ षु वां॒ भुज॑: पृ॒ञ्चन्ति॒ सु वां॒ पृच॑: ॥१०॥",
    "index": 10,
    "shloka_num": 10
  }
]
