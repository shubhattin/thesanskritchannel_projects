[
  {
    "text": "६ सोमाहुतिर्भार्गवः । अग्निः । गायत्री ।",
    "index": 0,
    "shloka_num": null
  },
  {
    "text": "श्रेष्ठं॑ यविष्ठ भार॒ताऽग्ने॑ द्यु॒मन्त॒मा भ॑र  । वसो॑ पुरु॒स्पृहं॑ र॒यिम्  ॥१॥",
    "index": 1,
    "shloka_num": 1
  },
  {
    "text": "मा नो॒ अरा॑तिरीशत दे॒वस्य॒ मर्त्य॑स्य च  । पर्षि॒ तस्या॑ उ॒त द्वि॒षः  ॥२॥",
    "index": 2,
    "shloka_num": 2
  },
  {
    "text": "विश्वा॑ उ॒त त्वया॑ व॒यं धारा॑ उद॒न्या॑ इव  । अति॑ गाहेमहि॒ द्विष॑:  ॥३॥",
    "index": 3,
    "shloka_num": 3
  },
  {
    "text": "शुचि॑: पावक॒ वन्द्यो ऽग्ने॑ बृ॒हद् वि रो॑चसे  । त्वं घृ॒तेभि॒राहु॑तः  ॥४॥",
    "index": 4,
    "shloka_num": 4
  },
  {
    "text": "त्वं नो॑ असि भार॒ताऽग्ने॑ व॒शाभि॑रु॒क्षभि॑:  । अ॒ष्टाप॑दीभि॒राहु॑तः  ॥५॥",
    "index": 5,
    "shloka_num": 5
  },
  {
    "text": "द्र्व॑न्नः स॒र्पिरा॑सुतिः प्र॒त्नो होता॒ वरे॑ण्यः  । सह॑सस्पु॒त्रो अद्भु॑तः  ॥६॥",
    "index": 6,
    "shloka_num": 6
  }
]
