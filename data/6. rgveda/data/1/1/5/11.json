[
  {
    "text": "६ सुतंभर आत्रेयः । अग्निः  । जगती ।",
    "index": 0,
    "shloka_num": null
  },
  {
    "text": "जन॑स्य गो॒पा अ॑जनिष्ट॒ जागृ॑विर॒ग्निः सु॒दक्ष॑: सुवि॒ताय॒ नव्य॑से  ।",
    "index": 1,
    "shloka_num": null
  },
  {
    "text": "घृ॒तप्र॑तीको बृह॒ता दि॑वि॒स्पृशा॑ द्यु॒मद् वि भा॑ति भर॒तेभ्य॒: शुचि॑:  ॥१॥",
    "index": 2,
    "shloka_num": 1
  },
  {
    "text": "य॒ज्ञस्य॑ के॒तुं प्र॑थ॒मं पु॒रोहि॑तम॒ग्निं नर॑स्त्रिषध॒स्थे समी॑धिरे  ।",
    "index": 3,
    "shloka_num": null
  },
  {
    "text": "इन्द्रे॑ण दे॒वैः स॒रथं॒ स ब॒र्हिषि॒ सीद॒न्नि होता॑ य॒जथा॑य सु॒क्रतु॑:  ॥२॥",
    "index": 4,
    "shloka_num": 2
  },
  {
    "text": "अस॑म्मृष्टो जायसे मा॒त्रोः शुचि॑र्म॒न्द्रः क॒विरुद॑तिष्ठो वि॒वस्व॑तः  ।",
    "index": 5,
    "shloka_num": null
  },
  {
    "text": "घृ॒तेन॑ त्वावर्धयन्नग्न आहुत धू॒मस्ते॑ के॒तुर॑भवद् दि॒वि श्रि॒तः  ॥३॥",
    "index": 6,
    "shloka_num": 3
  },
  {
    "text": "अ॒ग्निर्नो॑ य॒ज्ञमुप॑ वेतु साधु॒या ऽग्निं नरो॒ वि भ॑रन्ते गृ॒हेगृ॑हे  ।",
    "index": 7,
    "shloka_num": null
  },
  {
    "text": "अ॒ग्निर्दू॒तो अ॑भवद्धव्य॒वाह॑नो॒ऽग्निं वृ॑णा॒ना वृ॑णते क॒विक्र॑तुम्  ॥४॥",
    "index": 8,
    "shloka_num": 4
  },
  {
    "text": "तुभ्ये॒दम॑ग्ने॒ मधु॑मत्तमं॒ वच॒स्तुभ्यं॑ मनी॒षा इ॒यम॑स्तु॒ शं हृ॒दे  ।",
    "index": 9,
    "shloka_num": null
  },
  {
    "text": "त्वां गिर॒: सिन्धु॑मिवा॒वनी॑र्म॒हीरा पृ॑णन्ति॒ शव॑सा व॒र्धय॑न्ति च  ॥५॥",
    "index": 10,
    "shloka_num": 5
  },
  {
    "text": "त्वाम॑ग्ने॒ अङ्गि॑रसो॒ गुहा॑ हि॒तमन्व॑विन्दञ्छिश्रिया॒णं वने॑वने  ।",
    "index": 11,
    "shloka_num": null
  },
  {
    "text": "स जा॑यसे म॒थ्यमा॑न॒: सहो॑ म॒हत् त्वामा॑हु॒: सह॑सस्पु॒त्रम॑ङ्गिरः  ॥६॥",
    "index": 12,
    "shloka_num": 6
  }
]
