[
  {
    "text": "३० विश्वमना वैयश्वः । इन्द्रः, २८-३० वरुः सौषाम्णिः । उष्णिक्, ३० अनुष्टुप् ।",
    "index": 0,
    "shloka_num": null
  },
  {
    "text": "सखा॑य॒ आ शि॑षामहि॒ ब्रह्मेन्द्रा॑य व॒ज्रिणे॑ ।\nस्तु॒ष ऊ॒ षु वो॒ नृत॑माय धृ॒ष्णवे॑ ॥१॥",
    "index": 1,
    "shloka_num": 1
  },
  {
    "text": "शव॑सा॒ ह्यसि॑ श्रु॒तो वृ॑त्र॒हत्ये॑न वृत्र॒हा ।\nम॒घैर्म॒घोनो॒ अति॑ शूर दाशसि ॥२॥",
    "index": 2,
    "shloka_num": 2
  },
  {
    "text": "स नः॒ स्तवा॑न॒ आ भ॑र र॒यिं चि॒त्रश्र॑वस्तमम् ।\nनि॒रे॒के चि॒द्यो ह॑रिवो॒ वसु॑र्द॒दिः ॥३॥",
    "index": 3,
    "shloka_num": 3
  },
  {
    "text": "आ नि॑रे॒कमु॒त प्रि॒यमिन्द्र॒ दर्षि॒ जना॑नाम् ।\nधृ॒ष॒ता धृ॑ष्णो॒ स्तव॑मान॒ आ भ॑र ॥४॥",
    "index": 4,
    "shloka_num": 4
  },
  {
    "text": "न ते॑ स॒व्यं न दक्षि॑णं॒ हस्तं॑ वरन्त आ॒मुरः॑ ।\nन प॑रि॒बाधो॑ हरिवो॒ गवि॑ष्टिषु ॥५॥",
    "index": 5,
    "shloka_num": 5
  },
  {
    "text": "आ त्वा॒ गोभि॑रिव व्र॒जं गी॒र्भिॠ॑णोम्यद्रिवः ।\nआ स्मा॒ कामं॑ जरि॒तुरा मनः॑ पृण ॥६॥",
    "index": 6,
    "shloka_num": 6
  },
  {
    "text": "विश्वा॑नि वि॒श्वम॑नसो धि॒या नो॑ वृत्रहन्तम ।\nउग्र॑ प्रणेत॒रधि॒ षू व॑सो गहि ॥७॥",
    "index": 7,
    "shloka_num": 7
  },
  {
    "text": "व॒यं ते॑ अ॒स्य वृ॑त्रहन्वि॒द्याम॑ शूर॒ नव्य॑सः ।\nवसोः॑ स्पा॒र्हस्य॑ पुरुहूत॒ राध॑सः ॥८॥",
    "index": 8,
    "shloka_num": 8
  },
  {
    "text": "इन्द्र॒ यथा॒ ह्यस्ति॒ तेऽप॑रीतं नृतो॒ शवः॑ ।\nअमृ॑क्ता रा॒तिः पु॑रुहूत दा॒शुषे॑ ॥९॥",
    "index": 9,
    "shloka_num": 9
  },
  {
    "text": "आ वृ॑षस्व महामह म॒हे नृ॑तम॒ राध॑से ।\nदृ॒ळ्हश्चि॑द्दृह्य मघवन्म॒घत्त॑ये ॥१०॥",
    "index": 10,
    "shloka_num": 10
  },
  {
    "text": "नू अ॒न्यत्रा॑ चिदद्रिव॒स्त्वन्नो॑ जग्मुरा॒शसः॑ ।\nमघ॑वञ्छ॒ग्धि तव॒ तन्न॑ ऊ॒तिभिः॑ ॥११॥",
    "index": 11,
    "shloka_num": 11
  },
  {
    "text": "न॒ह्य१ङ्ग नृ॑तो॒ त्वद॒न्यं वि॒न्दामि॒ राध॑से ।\nरा॒ये द्यु॒म्नाय॒ शव॑से च गिर्वणः ॥१२॥",
    "index": 12,
    "shloka_num": 12
  },
  {
    "text": "एन्दु॒मिन्द्रा॑य सिञ्चत॒ पिबा॑ति सो॒म्यं मधु॑ ।\nप्र राध॑सा चोदयाते महित्व॒ना ॥१३॥",
    "index": 13,
    "shloka_num": 13
  },
  {
    "text": "उपो॒ हरी॑णां॒ पतिं॒ दक्षं॑ पृ॒ञ्चन्त॑मब्रवम् ।\nनू॒नं श्रु॑धि स्तुव॒तो अ॒श्व्यस्य॑ ॥१४॥",
    "index": 14,
    "shloka_num": 14
  },
  {
    "text": "न॒ह्य१ङ्ग पु॒रा च॒न ज॒ज्ञे वी॒रत॑र॒स्त्वत् ।\nनकी॑ रा॒या नैवथा॒ न भ॒न्दना॑ ॥१५॥",
    "index": 15,
    "shloka_num": 15
  },
  {
    "text": "एदु॒ मध्वो॑ म॒दिन्त॑रं सि॒ञ्च वा॑ध्वर्यो॒ अन्ध॑सः ।\nए॒वा हि वी॒रः स्तव॑ते स॒दावृ॑धः ॥१६॥",
    "index": 16,
    "shloka_num": 16
  },
  {
    "text": "इन्द्र॑ स्थातर्हरीणां॒ नकि॑ष्टे पू॒र्व्यस्तु॑तिम् ।\nउदा॑नंश॒ शव॑सा॒ न भ॒न्दना॑ ॥१७॥",
    "index": 17,
    "shloka_num": 17
  },
  {
    "text": "तं वो॒ वाजा॑नां॒ पति॒महू॑महि श्रव॒स्यवः॑ ।\nअप्रा॑युभिर्य॒ज्ञेभि॑र्वावृ॒धेन्य॑म् ॥१८॥",
    "index": 18,
    "shloka_num": 18
  },
  {
    "text": "एतो॒ न्विन्द्रं॒ स्तवा॑म॒ सखा॑यः॒ स्तोम्यं॒ नर॑म् ।\nकृ॒ष्टीर्यो विश्वा॑ अ॒भ्यस्त्येक॒ इत् ॥१९॥",
    "index": 19,
    "shloka_num": 19
  },
  {
    "text": "अगो॑रुधाय ग॒विषे॑ द्यु॒क्षाय॒ दस्म्यं॒ वचः॑ ।\nघृ॒तात्स्वादी॑यो॒ मधु॑नश्च वोचत ॥२०॥",
    "index": 20,
    "shloka_num": 20
  },
  {
    "text": "यस्यामि॑तानि वी॒र्या॒३ न राधः॒ पर्ये॑तवे ।\nज्योति॒र्न विश्व॑म॒भ्यस्ति॒ दक्षि॑णा ॥२१॥",
    "index": 21,
    "shloka_num": 21
  },
  {
    "text": "स्तु॒हीन्द्रं॑ व्यश्व॒वदनू॑र्मिं वा॒जिनं॒ यम॑म् ।\nअ॒र्यो गयं॒ मंह॑मानं॒ वि दा॒शुषे॑ ॥२२॥",
    "index": 22,
    "shloka_num": 22
  },
  {
    "text": "ए॒वा नू॒नमुप॑ स्तुहि॒ वैय॑श्व दश॒मं नव॑म् ।\nसुवि॑द्वांसं च॒र्कृत्यं॑ च॒रणी॑नाम् ॥२३॥",
    "index": 23,
    "shloka_num": 23
  },
  {
    "text": "वेत्था॒ हि निॠ॑तीनां॒ वज्र॑हस्त परि॒वृज॑म् ।\nअह॑रहः शु॒न्ध्युः प॑रि॒पदा॑मिव ॥२४॥",
    "index": 24,
    "shloka_num": 24
  },
  {
    "text": "तदि॒न्द्राव॒ आ भ॑र॒ येना॑ दंसिष्ठ॒ कृत्व॑ने ।\nद्वि॒ता कुत्सा॑य शिश्नथो॒ नि चो॑दय ॥२५॥",
    "index": 25,
    "shloka_num": 25
  },
  {
    "text": "तमु॑ त्वा नू॒नमी॑महे॒ नव्यं॑ दंसिष्ठ॒ सन्य॑से ।\nस त्वं नो॒ विश्वा॑ अ॒भिमा॑तीः स॒क्षणिः॑ ॥२६॥",
    "index": 26,
    "shloka_num": 26
  },
  {
    "text": "य ऋक्षा॒दंह॑सो मु॒चद्यो वार्या॑त्स॒प्त सिन्धु॑षु ।\nवध॑र्दा॒सस्य॑ तुविनृम्ण नीनमः ॥२७॥",
    "index": 27,
    "shloka_num": 27
  },
  {
    "text": "यथा॑ वरो सु॒षाम्णे॑ स॒निभ्य॒ आव॑हो र॒यिम् ।\nव्य॑श्वेभ्यः सुभगे वाजिनीवति ॥२८॥",
    "index": 28,
    "shloka_num": 28
  },
  {
    "text": "आ ना॒र्यस्य॒ दक्षि॑णा॒ व्य॑श्वाँ एतु सो॒मिनः॑ ।\nस्थू॒रं च॒ राधः॑ श॒तव॑त्स॒हस्र॑वत् ॥२९॥",
    "index": 29,
    "shloka_num": 29
  },
  {
    "text": "यत्त्वा॑ पृ॒च्छादी॑जा॒नः कु॑ह॒या कु॑हयाकृते ।\nए॒षो अप॑श्रितो व॒लो गो॑म॒तीमव॑ तिष्ठति ॥३०॥",
    "index": 30,
    "shloka_num": 30
  }
]
