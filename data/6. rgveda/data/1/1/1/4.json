[
  {
    "text": "१० मधुच्छन्दा वैश्वामित्रः । इन्द्रः । गायत्री ।",
    "index": 0,
    "shloka_num": null
  },
  {
    "text": "सु॒रू॒प॒कृ॒त्नुमू॒तये॑ सु॒दुघा॑मिव गो॒दुहे॑ । जु॒हू॒मसि॒ द्यवि॑द्यवि ॥१॥",
    "index": 1,
    "shloka_num": 1
  },
  {
    "text": "उप॑ न॒: सव॒ना ग॑हि॒ सोम॑स्य सोमपाः पिब । गो॒दा इद् रे॒वतो॒ मद॑: ॥२॥",
    "index": 2,
    "shloka_num": 2
  },
  {
    "text": "अथा॑ ते॒ अन्त॑मानां वि॒द्याम॑ सुमती॒नाम् । मा नो॒ अति॑ ख्य॒ आ ग॑हि ॥३॥",
    "index": 3,
    "shloka_num": 3
  },
  {
    "text": "परे॑हि॒ विग्र॒मस्तृ॑त॒मिन्द्रं॑ पृच्छा विप॒श्चित॑म् । यस्ते॒ सखि॑भ्य॒ आ वर॑म् ॥४॥",
    "index": 4,
    "shloka_num": 4
  },
  {
    "text": "उ॒त ब्रु॑वन्तु नो॒ निदो॒ निर॒न्यत॑श्चिदारत । दधा॑ना॒ इन्द्र॒ इद् दुव॑: ॥५॥",
    "index": 5,
    "shloka_num": 5
  },
  {
    "text": "उ॒त न॑: सु॒भगाँ॑ अ॒रिर्वो॒चेयु॑र्दस्म कृ॒ष्टय॑: । स्यामेदिन्द्र॑स्य॒ शर्म॑णि ॥६॥",
    "index": 6,
    "shloka_num": 6
  },
  {
    "text": "एमा॒शुमा॒शवे॑ भर यज्ञ॒श्रियं॑ नृ॒माद॑नम् । प॒त॒यन् म॑न्द॒यत्स॑खम् ॥७॥",
    "index": 7,
    "shloka_num": 7
  },
  {
    "text": "अ॒स्य पी॒त्वा श॑तक्रतो घ॒नो वृ॒त्राणा॑मभवः । प्रावो॒ वाजे॑षु वा॒जिन॑म् ॥८॥",
    "index": 8,
    "shloka_num": 8
  },
  {
    "text": "तं त्वा॒ वाजे॑षु वा॒जिनं॑ वा॒जया॑मः शतक्रतो । धना॑नामिन्द्र सा॒तये॑ ॥९॥",
    "index": 9,
    "shloka_num": 9
  },
  {
    "text": "यो रा॒यो॒३ऽवनि॑र्म॒हान्त्सु॑पा॒रः सु॑न्व॒तः सखा॑ । तस्मा॒ इन्द्रा॑य गायत ॥१०॥",
    "index": 10,
    "shloka_num": 10
  }
]
