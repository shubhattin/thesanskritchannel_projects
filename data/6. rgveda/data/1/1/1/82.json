[
  {
    "text": "६ गोतमो राहूगणः । इन्द्रः । पंक्तिः, ६ जगती ।",
    "index": 0,
    "shloka_num": null
  },
  {
    "text": "उपो॒ षु शृ॑णु॒ही गिरो॒ मघ॑व॒न् मात॑था इव  ।",
    "index": 1,
    "shloka_num": null
  },
  {
    "text": "य॒दा न॑: सू॒नृता॑वत॒: कर॒ आद॒र्थया॑स॒ इद् योजा॒ न्वि॑न्द्र ते॒ हरी॑  ॥१॥",
    "index": 2,
    "shloka_num": 1
  },
  {
    "text": "अक्ष॒न्नमी॑मदन्त॒ ह्यव॑ प्रि॒या अ॑धूषत  ।",
    "index": 3,
    "shloka_num": null
  },
  {
    "text": "अस्तो॑षत॒ स्वभा॑नवो॒ विप्रा॒ नवि॑ष्ठया म॒ती योजा॒ न्वि॑न्द्र ते॒ हरी॑  ॥२॥",
    "index": 4,
    "shloka_num": 2
  },
  {
    "text": "सु॒सं॒दृशं॑ त्वा व॒यं मघ॑वन् वन्दिषी॒महि॑  ।",
    "index": 5,
    "shloka_num": null
  },
  {
    "text": "प्र नू॒नं पू॒र्णव॑न्धुरः स्तु॒तो या॑हि॒ वशाँ॒ अनु॒ योजा॒ न्वि॑न्द्र ते॒ हरी॑  ॥३॥",
    "index": 6,
    "shloka_num": 3
  },
  {
    "text": "स घा॒ तं वृष॑णं॒ रथ॒मधि॑ तिष्ठाति गो॒विद॑म्  ।",
    "index": 7,
    "shloka_num": null
  },
  {
    "text": "यः पात्रं॑ हारियोज॒नं पू॒र्णमि॑न्द्र॒ चिके॑तति॒ योजा॒ न्वि॑न्द्र ते॒ हरी॑  ॥४॥",
    "index": 8,
    "shloka_num": 4
  },
  {
    "text": "यु॒क्तस्ते॑ अस्तु॒ दक्षि॑ण उ॒त स॒व्यः श॑तक्रतो  ।",
    "index": 9,
    "shloka_num": null
  },
  {
    "text": "तेन॑ जा॒यामुप॑ प्रि॒यां म॑न्दा॒नो या॒ह्यन्ध॑सो॒ योजा॒ न्वि॑न्द्र ते॒ हरी॑  ॥५॥",
    "index": 10,
    "shloka_num": 5
  },
  {
    "text": "यु॒नज्मि॑ ते॒ ब्रह्म॑णा के॒शिना॒ हरी॒ उप॒ प्र या॑हि दधि॒षे गभ॑स्त्योः  ।",
    "index": 11,
    "shloka_num": null
  },
  {
    "text": "उत् त्वा॑ सु॒तासो॑ रभ॒सा अ॑मन्दिषुः पूष॒ण्वान् व॑ज्रि॒न्त्समु॒ पत्न्या॑मदः  ॥६॥",
    "index": 12,
    "shloka_num": 6
  }
]
