[
  {
    "text": "९ नोधा गौतमः । अग्निः । जगती, ६-९ त्रिष्टुप् ।",
    "index": 0,
    "shloka_num": null
  },
  {
    "text": "नू चि॑त् सहो॒जा अ॒मृतो॒ नि तु॑न्दते॒ होता॒ यद् दू॒तो अभ॑वद् वि॒वस्व॑तः ।",
    "index": 1,
    "shloka_num": null
  },
  {
    "text": "वि साधि॑ष्ठेभिः प॒थिभी॒ रजो॑ मम॒ आ दे॒वता॑ता ह॒विषा॑ विवासति ॥१॥",
    "index": 2,
    "shloka_num": 1
  },
  {
    "text": "आ स्वमद्म॑ यु॒वमा॑नो अ॒जर॑स्तृ॒ष्व॑वि॒ष्यन्न॑त॒सेषु॑ तिष्ठति ।",
    "index": 3,
    "shloka_num": null
  },
  {
    "text": "अत्यो॒ न पृ॒ष्ठं प्रु॑षि॒तस्य॑ रोचते दि॒वो न सानु॑ स्त॒नय॑न्नचिक्रदत् ॥२॥",
    "index": 4,
    "shloka_num": 2
  },
  {
    "text": "क्रा॒णा रु॒द्रेभि॒र्वसु॑भिः पु॒रोहि॑तो॒ होता॒ निष॑त्तो रयि॒षाळम॑र्त्यः ।",
    "index": 5,
    "shloka_num": null
  },
  {
    "text": "रथो॒ न वि॒क्ष्वृ॑ञ्जसा॒न आ॒युषु॒ व्या॑नु॒षग्वार्या॑ दे॒व ऋ॑ण्वति ॥३॥",
    "index": 6,
    "shloka_num": 3
  },
  {
    "text": "वि वात॑जूतो अत॒सेषु॑ तिष्ठते॒ वृथा॑ जु॒हूभि॒: सृण्या॑ तुवि॒ष्वणि॑: ।",
    "index": 7,
    "shloka_num": null
  },
  {
    "text": "तृ॒षु यद॑ग्ने व॒निनो॑ वृषा॒यसे॑ कृ॒ष्णं त॒ एम॒ रुश॑दूर्मे अजर ॥४॥",
    "index": 8,
    "shloka_num": 4
  },
  {
    "text": "तपु॑र्जम्भो॒ वन॒ आ वात॑चोदितो यू॒थे न सा॒ह्वाँ अव॑ वाति॒ वंस॑गः ।",
    "index": 9,
    "shloka_num": null
  },
  {
    "text": "अ॒भि॒व्रज॒न्नक्षि॑तं॒ पाज॑सा॒ रज॑: स्था॒तुश्च॒रथं॑ भयते पत॒त्रिण॑: ॥५॥",
    "index": 10,
    "shloka_num": 5
  },
  {
    "text": "द॒धुष्ट्वा॒ भृग॑वो॒ मानु॑षे॒ष्वा र॒यिं न चारुं॑ सु॒हवं॒ जने॑भ्यः ।",
    "index": 11,
    "shloka_num": null
  },
  {
    "text": "होता॑रमग्ने॒ अति॑थिं॒ वरे॑ण्यं मि॒त्रं न शेवं॑ दि॒व्याय॒ जन्म॑ने ॥६॥",
    "index": 12,
    "shloka_num": 6
  },
  {
    "text": "होता॑रं स॒प्त जु॒ह्वो॒ ३ यजि॑ष्ठं॒ यं वा॒घतो॑ वृ॒णते॑ अध्व॒रेषु॑ ।",
    "index": 13,
    "shloka_num": null
  },
  {
    "text": "अ॒ग्निं विश्वे॑षामर॒तिं वसू॑नां सप॒र्यामि॒ प्रय॑सा॒ यामि॒ रत्न॑म् ॥७॥",
    "index": 14,
    "shloka_num": 7
  },
  {
    "text": "अच्छि॑द्रा सूनो सहसो नो अ॒द्य स्तो॒तृभ्यो॑ मित्रमह॒: शर्म॑ यच्छ ।",
    "index": 15,
    "shloka_num": null
  },
  {
    "text": "अग्ने॑ गृ॒णन्त॒मंह॑स उरु॒ष्योर्जो॑ नपात् पू॒र्भिराय॑सीभिः ॥८॥",
    "index": 16,
    "shloka_num": 8
  },
  {
    "text": "भवा॒ वरू॑थं गृण॒ते वि॑भावो॒ भवा॑ मघवन् म॒घव॑द्भ्य॒: शर्म॑ ।",
    "index": 17,
    "shloka_num": null
  },
  {
    "text": "उ॒रु॒ष्याग्ने॒ अंह॑सो गृ॒णन्तं॑ प्रा॒तर्म॒क्षू धि॒याव॑सुर्जगम्यात् ॥९॥",
    "index": 18,
    "shloka_num": 9
  }
]
