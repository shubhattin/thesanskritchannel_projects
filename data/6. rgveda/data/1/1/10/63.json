[
  {
    "text": "१७ गयः प्लातः । विश्वे देवाः, १५-१६ पथ्या स्वस्तिः । जगती, १५ त्रिष्टुब्वा; १६-१७ त्रिष्टुप् ।",
    "index": 0,
    "shloka_num": null
  },
  {
    "text": "प॒रा॒वतो॒ ये दिधि॑षन्त॒ आप्यं॒ मनु॑प्रीतासो॒ जनि॑मा वि॒वस्व॑तः  ।",
    "index": 1,
    "shloka_num": null
  },
  {
    "text": "य॒याते॒र्ये न॑हु॒ष्य॑स्य ब॒र्हिषि॑ दे॒वा आस॑ते॒ ते अधि॑ ब्रुवन्तु नः  ॥१॥",
    "index": 2,
    "shloka_num": 1
  },
  {
    "text": "विश्वा॒ हि वो॑ नम॒स्या॑नि॒ वन्द्या॒ नामा॑नि देवा उ॒त य॒ज्ञिया॑नि वः  ।",
    "index": 3,
    "shloka_num": null
  },
  {
    "text": "ये स्थ जा॒ता अदि॑तेर॒द्भ्यस्परि॒ ये पृ॑थि॒व्यास्ते म॑ इ॒ह श्रु॑ता॒ हव॑म्  ॥२॥",
    "index": 4,
    "shloka_num": 2
  },
  {
    "text": "येभ्यो॑ मा॒ता मधु॑म॒त्पिन्व॑ते॒ पय॑: पी॒यूषं॒ द्यौरदि॑ति॒रद्रि॑बर्हाः  ।",
    "index": 5,
    "shloka_num": null
  },
  {
    "text": "उ॒क्थशु॑ष्मान्वृषभ॒रान्त्स्वप्न॑स॒स्ताँ आ॑दि॒त्याँ अनु॑ मदा स्व॒स्तये॑  ॥३॥",
    "index": 6,
    "shloka_num": 3
  },
  {
    "text": "नृ॒चक्ष॑सो॒ अनि॑मिषन्तो अ॒र्हणा॑ बृ॒हद्दे॒वासो॑ अमृत॒त्वमा॑नशुः  ।",
    "index": 7,
    "shloka_num": null
  },
  {
    "text": "ज्यो॒तीर॑था॒ अहि॑माया॒ अना॑गसो दि॒वो व॒र्ष्माणं॑ वसते स्व॒स्तये॑  ॥४॥",
    "index": 8,
    "shloka_num": 4
  },
  {
    "text": "स॒म्राजो॒ ये सु॒वृधो॑ य॒ज्ञमा॑य॒युरप॑रिह्वृता दधि॒रे दि॒वि क्षय॑म्  ।",
    "index": 9,
    "shloka_num": null
  },
  {
    "text": "ताँ आ वि॑वास॒ नम॑सा सुवृ॒क्तिभि॑र्म॒हो आ॑दि॒त्याँ अदि॑तिं स्व॒स्तये॑  ॥५॥",
    "index": 10,
    "shloka_num": 5
  },
  {
    "text": "को व॒: स्तोमं॑ राधति॒ यं जुजो॑षथ॒ विश्वे॑ देवासो मनुषो॒ यति॒ ष्ठन॑  ।",
    "index": 11,
    "shloka_num": null
  },
  {
    "text": "को वो॑ऽध्व॒रं तु॑विजाता॒ अरं॑ कर॒द्यो न॒: पर्ष॒दत्यंह॑: स्व॒स्तये॑  ॥६॥",
    "index": 12,
    "shloka_num": 6
  },
  {
    "text": "येभ्यो॒ होत्रां॑ प्रथ॒मामा॑ये॒जे मनु॒: समि॑द्धाग्नि॒र्मन॑सा स॒प्त होतृ॑भिः  ।",
    "index": 13,
    "shloka_num": null
  },
  {
    "text": "त आ॑दित्या॒ अभ॑यं॒ शर्म॑ यच्छत सु॒गा न॑: कर्त सु॒पथा॑ स्व॒स्तये॑  ॥७॥",
    "index": 14,
    "shloka_num": 7
  },
  {
    "text": "य ईशि॑रे॒ भुव॑नस्य॒ प्रचे॑तसो॒ विश्व॑स्य स्था॒तुर्जग॑तश्च॒ मन्त॑वः  ।",
    "index": 15,
    "shloka_num": null
  },
  {
    "text": "ते न॑: कृ॒तादकृ॑ता॒देन॑स॒स्पर्य॒द्या दे॑वासः पिपृता स्व॒स्तये॑  ॥८॥",
    "index": 16,
    "shloka_num": 8
  },
  {
    "text": "भरे॒ष्विन्द्रं॑ सु॒हवं॑ हवामहेंऽहो॒मुचं॑ सु॒कृतं॒ दैव्यं॒ जन॑म्  ।",
    "index": 17,
    "shloka_num": null
  },
  {
    "text": "अ॒ग्निं मि॒त्रं वरु॑णं सा॒तये॒ भगं॒ द्यावा॑पृथि॒वी म॒रुत॑: स्व॒स्तये॑  ॥९॥",
    "index": 18,
    "shloka_num": 9
  },
  {
    "text": "सु॒त्रामा॑णं पृथि॒वीं द्याम॑ने॒हसं॑ सु॒शर्मा॑ण॒मदि॑तिं सु॒प्रणी॑तिम्  ।",
    "index": 19,
    "shloka_num": null
  },
  {
    "text": "दैवीं॒ नावं॑ स्वरि॒त्रामना॑गस॒मस्र॑वन्ती॒मा रु॑हेमा स्व॒स्तये॑  ॥१०॥",
    "index": 20,
    "shloka_num": 10
  },
  {
    "text": "विश्वे॑ यजत्रा॒ अधि॑ वोचतो॒तये॒ त्राय॑ध्वं नो दु॒रेवा॑या अभि॒ह्रुत॑:  ।",
    "index": 21,
    "shloka_num": null
  },
  {
    "text": "स॒त्यया॑ वो दे॒वहू॑त्या हुवेम शृण्व॒तो दे॑वा॒ अव॑से स्व॒स्तये॑  ॥११॥",
    "index": 22,
    "shloka_num": 11
  },
  {
    "text": "अपामी॑वा॒मप॒ विश्वा॒मना॑हुति॒मपारा॑तिं दुर्वि॒दत्रा॑मघाय॒तः  ।",
    "index": 23,
    "shloka_num": null
  },
  {
    "text": "आ॒रे दे॑वा॒ द्वेषो॑ अ॒स्मद्यु॑योतनो॒रु ण॒: शर्म॑ यच्छता स्व॒स्तये॑  ॥१२॥",
    "index": 24,
    "shloka_num": 12
  },
  {
    "text": "अरि॑ष्ट॒: स मर्तो॒ विश्व॑ एधते॒ प्र प्र॒जाभि॑र्जायते॒ धर्म॑ण॒स्परि॑  ।",
    "index": 25,
    "shloka_num": null
  },
  {
    "text": "यमा॑दित्यासो॒ नय॑था सुनी॒तिभि॒रति॒ विश्वा॑नि दुरि॒ता स्व॒स्तये॑  ॥१३॥",
    "index": 26,
    "shloka_num": 13
  },
  {
    "text": "यं दे॑वा॒सोऽव॑थ॒ वाज॑सातौ॒ यं शूर॑साता मरुतो हि॒ते धने॑  ।",
    "index": 27,
    "shloka_num": null
  },
  {
    "text": "प्रा॒त॒र्यावा॑णं॒ रथ॑मिन्द्र सान॒सिमरि॑ष्यन्त॒मा रु॑हेमा स्व॒स्तये॑  ॥१४॥",
    "index": 28,
    "shloka_num": 14
  },
  {
    "text": "स्व॒स्ति न॑: प॒थ्या॑सु॒ धन्व॑सु स्व॒स्त्य१प्सु वृ॒जने॒ स्व॑र्वति  ।",
    "index": 29,
    "shloka_num": null
  },
  {
    "text": "स्व॒स्ति न॑: पुत्रकृ॒थेषु॒ योनि॑षु स्व॒स्ति रा॒ये म॑रुतो दधातन  ॥१५॥",
    "index": 30,
    "shloka_num": 15
  },
  {
    "text": "स्व॒स्तिरिद्धि प्रप॑थे॒ श्रेष्ठा॒ रेक्ण॑स्वत्य॒भि या वा॒ममेति॑  ।",
    "index": 31,
    "shloka_num": null
  },
  {
    "text": "सा नो॑ अ॒मा सो अर॑णे॒ नि पा॑तु स्वावे॒शा भ॑वतु दे॒वगो॑पा  ॥१६॥",
    "index": 32,
    "shloka_num": 16
  },
  {
    "text": "ए॒वा प्ल॒तेः सू॒नुर॑वीवृधद्वो॒ विश्व॑ आदित्या अदिते मनी॒षी  ।",
    "index": 33,
    "shloka_num": null
  },
  {
    "text": "ई॒शा॒नासो॒ नरो॒ अम॑र्त्ये॒नाऽस्ता॑वि॒ जनो॑ दि॒व्यो गये॑न  ॥१७॥",
    "index": 34,
    "shloka_num": 17
  }
]
