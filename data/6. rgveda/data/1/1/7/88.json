[
  {
    "text": "७ मैत्रावरुणिर्वसिष्ठ: ।",
    "index": 0,
    "shloka_num": null
  },
  {
    "text": "वरुण:, ( ७ पाशविमोचनी) । त्रिष्टुप् ।",
    "index": 1,
    "shloka_num": null
  },
  {
    "text": "प्र शु॒न्ध्युवं॒ वरु॑णाय॒ प्रेष्ठां॑ म॒तिं व॑सिष्ठ मी॒ळ्हुषे॑ भरस्व ।",
    "index": 2,
    "shloka_num": null
  },
  {
    "text": "य ई॑म॒र्वाञ्चं॒ कर॑ते॒ यज॑त्रं स॒हस्रा॑मघं॒ वृष॑णं बृ॒हन्त॑म् ॥१॥",
    "index": 3,
    "shloka_num": 1
  },
  {
    "text": "अधा॒ न्व॑स्य सं॒दृशं॑ जग॒न्वान॒ग्नेरनी॑कं॒ वरु॑णस्य मंसि ।",
    "index": 4,
    "shloka_num": null
  },
  {
    "text": "स्व१र्यदश्म॑न्नधि॒पा उ॒ अन्धो॒ऽभि मा॒ वपु॑र्दृ॒शये॑ निनीयात् ॥२॥",
    "index": 5,
    "shloka_num": 2
  },
  {
    "text": "आ यद्रु॒हाव॒ वरु॑णश्च॒ नावं॒ प्र यत्स॑मु॒द्रमी॒रया॑व॒ मध्य॑म् ।",
    "index": 6,
    "shloka_num": null
  },
  {
    "text": "अधि॒ यद॒पां स्नुभि॒श्चरा॑व॒ प्र प्रे॒ङ्ख ई॑ङ्खयावहै शु॒भे कम् ॥३॥",
    "index": 7,
    "shloka_num": 3
  },
  {
    "text": "वसि॑ष्ठं ह॒ वरु॑णो ना॒व्याधा॒दृषिं॑ चकार॒ स्वपा॒ महो॑भिः ।",
    "index": 8,
    "shloka_num": null
  },
  {
    "text": "स्तो॒तारं॒ विप्र॑: सुदिन॒त्वे अह्नां॒ यान्नु द्याव॑स्त॒तन॒न्यादु॒षास॑: ॥४॥",
    "index": 9,
    "shloka_num": 4
  },
  {
    "text": "क्व१ त्यानि॑ नौ स॒ख्या ब॑भूवु॒: सचा॑वहे॒ यद॑वृ॒कं पु॒रा चि॑त् ।",
    "index": 10,
    "shloka_num": null
  },
  {
    "text": "बृ॒हन्तं॒ मानं॑ वरुण स्वधावः स॒हस्र॑द्वारं जगमा गृ॒हं ते॑ ॥५॥",
    "index": 11,
    "shloka_num": 5
  },
  {
    "text": "य आ॒पिर्नित्यो॑ वरुण प्रि॒यः सन्त्वामागां॑सि कृ॒णव॒त्सखा॑ ते ।",
    "index": 12,
    "shloka_num": null
  },
  {
    "text": "मा त॒ एन॑स्वन्तो यक्षिन्भुजेम य॒न्धि ष्मा॒ विप्र॑: स्तुव॒ते वरू॑थम् ॥६॥",
    "index": 13,
    "shloka_num": 6
  },
  {
    "text": "ध्रु॒वासु॑ त्वा॒सु क्षि॒तिषु॑ क्षि॒यन्तो॒ व्य१स्मत्पाशं॒ वरु॑णो मुमोचत् ।",
    "index": 14,
    "shloka_num": null
  },
  {
    "text": "अवो॑ वन्वा॒ना अदि॑तेरु॒पस्था॑द्यू॒यं पा॑त स्व॒स्तिभि॒: सदा॑ नः ॥७॥",
    "index": 15,
    "shloka_num": 7
  }
]
