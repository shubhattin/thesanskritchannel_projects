[
  {
    "text": "१६ प्रस्कण्वः काण्वः । उषाः । प्रगाथः – विषमा बृहत्यः, समाः सतोबृहत्यः ।",
    "index": 0,
    "shloka_num": null
  },
  {
    "text": "स॒ह वा॒मेन॑ न उषो॒ व्यु॑च्छा दुहितर्दिवः  ।",
    "index": 1,
    "shloka_num": null
  },
  {
    "text": "स॒ह द्यु॒म्नेन॑ बृह॒ता वि॑भावरि रा॒या दे॑वि॒ दास्व॑ती  ॥१॥",
    "index": 2,
    "shloka_num": 1
  },
  {
    "text": "अश्वा॑वती॒र्गोम॑तीर्विश्वसु॒विदो॒ भूरि॑ च्यवन्त॒ वस्त॑वे  ।",
    "index": 3,
    "shloka_num": null
  },
  {
    "text": "उदी॑रय॒ प्रति॑ मा सू॒नृता॑ उष॒श् चोद॒ राधो॑ म॒घोना॑म्  ॥२॥",
    "index": 4,
    "shloka_num": 2
  },
  {
    "text": "उ॒वासो॒षा उ॒च्छाच्च॒ नु दे॒वी जी॒रा रथा॑नाम्  ।",
    "index": 5,
    "shloka_num": null
  },
  {
    "text": "ये अ॑स्या आ॒चर॑णेषु दध्रि॒रे स॑मु॒द्रे न श्र॑व॒स्यव॑:  ॥३॥",
    "index": 6,
    "shloka_num": 3
  },
  {
    "text": "उषो॒ ये ते॒ प्र यामे॑षु यु॒ञ्जते॒ मनो॑ दा॒नाय॑ सू॒रय॑:  ।",
    "index": 7,
    "shloka_num": null
  },
  {
    "text": "अत्राह॒ तत्कण्व॑ एषां॒ कण्व॑तमो॒ नाम॑ गृणाति नृ॒णाम्  ॥४॥",
    "index": 8,
    "shloka_num": 4
  },
  {
    "text": "आ घा॒ योषे॑व सू॒नर्यु॒षा या॑ति प्रभुञ्ज॒ती  ।",
    "index": 9,
    "shloka_num": null
  },
  {
    "text": "ज॒रय॑न्ती॒ वृज॑नं प॒द्वदी॑यत॒ उत्पा॑तयति प॒क्षिण॑:  ॥५॥",
    "index": 10,
    "shloka_num": 5
  },
  {
    "text": "वि या सृ॒जति॒ सम॑नं॒ व्य१र्थिन॑: प॒दं न वे॒त्योद॑ती  ।",
    "index": 11,
    "shloka_num": null
  },
  {
    "text": "वयो॒ नकि॑ष्टे पप्ति॒वांस॑ आसते॒ व्यु॑ष्टौ वाजिनीवति  ॥६॥",
    "index": 12,
    "shloka_num": 6
  },
  {
    "text": "ए॒षायु॑क्त परा॒वत॒: सूर्य॑स्यो॒दय॑ना॒दधि॑  ।",
    "index": 13,
    "shloka_num": null
  },
  {
    "text": "श॒तं रथे॑भिः सु॒भगो॒षा इ॒यं वि या॑त्य॒भि मानु॑षान्  ॥७॥",
    "index": 14,
    "shloka_num": 7
  },
  {
    "text": "विश्व॑मस्या नानाम॒ चक्ष॑से॒ जग॒ज् ज्योति॑ष्कृणोति सू॒नरी॑  ।",
    "index": 15,
    "shloka_num": null
  },
  {
    "text": "अप॒ द्वेषो॑ म॒घोनी॑ दुहि॒ता दि॒व उ॒षा उ॑च्छ॒दप॒ स्रिध॑:  ॥८॥",
    "index": 16,
    "shloka_num": 8
  },
  {
    "text": "उष॒ आ भा॑हि भा॒नुना॑ च॒न्द्रेण॑ दुहितर्दिवः  ।",
    "index": 17,
    "shloka_num": null
  },
  {
    "text": "आ॒वह॑न्ती॒ भूर्य॒स्मभ्यं॒ सौभ॑गं व्यु॒च्छन्ती॒ दिवि॑ष्टिषु  ॥९॥",
    "index": 18,
    "shloka_num": 9
  },
  {
    "text": "विश्व॑स्य॒ हि प्राण॑नं॒ जीव॑नं॒ त्वे वि यदु॒च्छसि॑ सूनरि  ।",
    "index": 19,
    "shloka_num": null
  },
  {
    "text": "सा नो॒ रथे॑न बृह॒ता वि॑भावरि श्रु॒धि चि॑त्रामघे॒ हव॑म्  ॥१०॥",
    "index": 20,
    "shloka_num": 10
  },
  {
    "text": "उषो॒ वाजं॒ हि वंस्व॒ यश्चि॒त्रो मानु॑षे॒ जने॑  ।",
    "index": 21,
    "shloka_num": null
  },
  {
    "text": "तेना व॑ह सु॒कृतो॑ अध्व॒राँ उप॒ ये त्वा॑ गृ॒णन्ति॒ वह्न॑यः  ॥११॥",
    "index": 22,
    "shloka_num": 11
  },
  {
    "text": "विश्वा॑न् दे॒वाँ आ व॑ह॒ सोम॑पीतये॒ ऽन्तरि॑क्षादुष॒स्त्वम्  ।",
    "index": 23,
    "shloka_num": null
  },
  {
    "text": "सास्मासु॑ धा॒ गोम॒दश्वा॑वदु॒क्थ्य१मुषो॒ वाजं॑ सु॒वीर्य॑म्  ॥१२॥",
    "index": 24,
    "shloka_num": 12
  },
  {
    "text": "यस्या॒ रुश॑न्तो अ॒र्चय॒: प्रति॑ भ॒द्रा अदृ॑क्षत  ।",
    "index": 25,
    "shloka_num": null
  },
  {
    "text": "सा नो॑ र॒यिं वि॒श्ववा॑रं सु॒पेश॑समु॒षा द॑दातु॒ सुग्म्य॑म्  ॥१३॥",
    "index": 26,
    "shloka_num": 13
  },
  {
    "text": "ये चि॒द्धि त्वामृष॑य॒: पूर्व॑ ऊ॒तये॑ जुहू॒रेऽव॑से महि  ।",
    "index": 27,
    "shloka_num": null
  },
  {
    "text": "सा न॒: स्तोमाँ॑ अ॒भि गृ॑णीहि॒ राध॒सोष॑: शु॒क्रेण॑ शो॒चिषा॑  ॥१४॥",
    "index": 28,
    "shloka_num": 14
  },
  {
    "text": "उषो॒ यद॒द्य भा॒नुना॒ वि द्वारा॑वृ॒णवो॑ दि॒वः  ।",
    "index": 29,
    "shloka_num": null
  },
  {
    "text": "प्र नो॑ यच्छतादवृ॒कं पृ॒थु च्छ॒र्दिः प्र दे॑वि॒ गोम॑ती॒रिष॑:  ॥१५॥",
    "index": 30,
    "shloka_num": 15
  },
  {
    "text": "सं नो॑ रा॒या बृ॑ह॒ता वि॒श्वपे॑शसा मिमि॒क्ष्वा समिळा॑भि॒रा  ।",
    "index": 31,
    "shloka_num": null
  },
  {
    "text": "सं द्यु॒म्नेन॑ विश्व॒तुरो॑षो महि॒ सं वाजै॑र्वाजिनीवति  ॥१६॥",
    "index": 32,
    "shloka_num": 16
  }
]
