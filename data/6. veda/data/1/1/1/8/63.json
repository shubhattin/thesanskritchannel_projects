[
  {
    "text": "१२ प्रगाथः काण्वः । इन्द्रः, १२ देवाः । गायत्री ; १,४-५,७ अनुष्टुप् ; १२ त्रिष्टुप् ।",
    "index": 0,
    "shloka_num": null
  },
  {
    "text": "स पू॒र्व्यो म॒हानां॑ वे॒नः क्रतु॑भिरानजे ।\nयस्य॒ द्वारा॒ मनु॑ष्पि॒ता दे॒वेषु॒ धिय॑ आन॒जे ॥१॥",
    "index": 1,
    "shloka_num": 1
  },
  {
    "text": "दि॒वो मानं॒ नोत्स॑द॒न्त्सोम॑पृष्ठासो॒ अद्र॑यः ।\nउ॒क्था ब्रह्म॑ च॒ शंस्या॑ ॥२॥",
    "index": 2,
    "shloka_num": 2
  },
  {
    "text": "स वि॒द्वाँ अङ्गि॑रोभ्य॒ इन्द्रो॒ गा अ॑वृणो॒दप॑ ।\nस्तु॒षे तद॑स्य॒ पौंस्य॑म् ॥३॥",
    "index": 3,
    "shloka_num": 3
  },
  {
    "text": "स प्र॒त्नथा॑ कविवृ॒ध इन्द्रो॑ वा॒कस्य॑ व॒क्षणिः॑ ।\nशि॒वो अ॒र्कस्य॒ होम॑न्यस्म॒त्रा ग॒न्त्वव॑से ॥४॥",
    "index": 4,
    "shloka_num": 4
  },
  {
    "text": "आदू॒ नु ते॒ अनु॒ क्रतुं॒ स्वाहा॒ वर॑स्य॒ यज्य॑वः ।\nश्वा॒त्रम॒र्का अ॑नूष॒तेन्द्र॑ गो॒त्रस्य॑ दा॒वने॑ ॥५॥",
    "index": 5,
    "shloka_num": 5
  },
  {
    "text": "इन्द्रे॒ विश्वा॑नि वी॒र्या॑ कृ॒तानि॒ कर्त्वा॑नि च ।\nयम॒र्का अ॑ध्व॒रं वि॒दुः ॥६॥",
    "index": 6,
    "shloka_num": 6
  },
  {
    "text": "यत्पाञ्च॑जन्यया वि॒शेन्द्रे॒ घोषा॒ असृ॑क्षत ।\nअस्तृ॑णाद्ब॒र्हणा॑ वि॒पो॒३ऽर्यो मान॑स्य॒ स क्षयः॑ ॥७॥",
    "index": 7,
    "shloka_num": 7
  },
  {
    "text": "इ॒यमु॑ ते॒ अनु॑ष्टुतिश्चकृ॒षे तानि॒ पौंस्या॑ ।\nप्राव॑श्च॒क्रस्य॑ वर्त॒निम् ॥८॥",
    "index": 8,
    "shloka_num": 8
  },
  {
    "text": "अ॒स्य वृष्णो॒ व्योद॑न उ॒रु क्र॑मिष्ट जी॒वसे॑ ।\nयवं॒ न प॒श्व आ द॑दे ॥९॥",
    "index": 9,
    "shloka_num": 9
  },
  {
    "text": "तद्दधा॑ना अव॒स्यवो॑ यु॒ष्माभि॒र्दक्ष॑पितरः ।\nस्याम॑ म॒रुत्व॑तो वृ॒धे ॥१०॥",
    "index": 10,
    "shloka_num": 10
  },
  {
    "text": "बळृ॒त्विया॑य॒ धाम्न॒ ऋक्व॑भिः शूर नोनुमः ।\nजेषा॑मेन्द्र॒ त्वया॑ यु॒जा ॥११॥",
    "index": 11,
    "shloka_num": 11
  },
  {
    "text": "अ॒स्मे रु॒द्रा मे॒हना॒ पर्व॑तासो वृत्र॒हत्ये॒ भर॑हूतौ स॒जोषाः॑ ।\nयः शंस॑ते स्तुव॒ते धायि॑ प॒ज्र इन्द्र॑ज्येष्ठा अ॒स्माँ अ॑वन्तु दे॒वाः ॥१२॥",
    "index": 12,
    "shloka_num": 12
  }
]
