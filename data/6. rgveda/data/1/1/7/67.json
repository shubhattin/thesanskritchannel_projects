[
  {
    "text": "१० मैत्रावरुणिर्वसिष्ठ: ।",
    "index": 0,
    "shloka_num": null
  },
  {
    "text": "अश्विनौ । त्रिष्टुप्  ।",
    "index": 1,
    "shloka_num": null
  },
  {
    "text": "प्रति॑ वां॒ रथं॑ नृपती ज॒रध्यै॑ ह॒विष्म॑ता॒ मन॑सा य॒ज्ञिये॑न  ।",
    "index": 2,
    "shloka_num": null
  },
  {
    "text": "यो वां॑ दू॒तो न धि॑ष्ण्या॒वजी॑ग॒रच्छा॑ सू॒नुर्न पि॒तरा॑ विवक्मि  ॥१॥",
    "index": 3,
    "shloka_num": 1
  },
  {
    "text": "अशो॑च्य॒ग्निः स॑मिधा॒नो अ॒स्मे उपो॑ अदृश्र॒न्तम॑सश्चि॒दन्ता॑:  ।",
    "index": 4,
    "shloka_num": null
  },
  {
    "text": "अचे॑ति के॒तुरु॒षस॑: पु॒रस्ता॑च्छ्रि॒ये दि॒वो दु॑हि॒तुर्जाय॑मानः  ॥२॥",
    "index": 5,
    "shloka_num": 2
  },
  {
    "text": "अ॒भि वां॑ नू॒नम॑श्विना॒ सुहो॑ता॒ स्तोमै॑: सिषक्ति नासत्या विव॒क्वान्  ।",
    "index": 6,
    "shloka_num": null
  },
  {
    "text": "पू॒र्वीभि॑र्यातं प॒थ्या॑भिर॒र्वाक्स्व॒र्विदा॒ वसु॑मता॒ रथे॑न  ॥३॥",
    "index": 7,
    "shloka_num": 3
  },
  {
    "text": "अ॒वोर्वां॑ नू॒नम॑श्विना यु॒वाकु॑र्हु॒वे यद्वां॑ सु॒ते मा॑ध्वी वसू॒युः  ।",
    "index": 8,
    "shloka_num": null
  },
  {
    "text": "आ वां॑ वहन्तु॒ स्थवि॑रासो॒ अश्वा॒: पिबा॑थो अ॒स्मे सुषु॑ता॒ मधू॑नि  ॥४॥",
    "index": 9,
    "shloka_num": 4
  },
  {
    "text": "प्राची॑मु देवाश्विना॒ धियं॒ मेऽमृ॑ध्रां सा॒तये॑ कृतं वसू॒युम्  ।",
    "index": 10,
    "shloka_num": null
  },
  {
    "text": "विश्वा॑ अविष्टं॒ वाज॒ आ पुरं॑धी॒स्ता न॑: शक्तं शचीपती॒ शची॑भिः  ॥५॥",
    "index": 11,
    "shloka_num": 5
  },
  {
    "text": "अ॒वि॒ष्टं धी॒ष्व॑श्विना न आ॒सु प्र॒जाव॒द्रेतो॒ अह्र॑यं नो अस्तु  ।",
    "index": 12,
    "shloka_num": null
  },
  {
    "text": "आ वां॑ तो॒के तन॑ये॒ तूतु॑जानाः सु॒रत्ना॑सो दे॒ववी॑तिं गमेम  ॥६॥",
    "index": 13,
    "shloka_num": 6
  },
  {
    "text": "ए॒ष स्य वां॑ पूर्व॒गत्वे॑व॒ सख्ये॑ नि॒धिर्हि॒तो मा॑ध्वी रा॒तो अ॒स्मे  ।",
    "index": 14,
    "shloka_num": null
  },
  {
    "text": "अहे॑ळता॒ मन॒सा या॑तम॒र्वाग॒श्नन्ता॑ ह॒व्यं मानु॑षीषु वि॒क्षु  ॥७॥",
    "index": 15,
    "shloka_num": 7
  },
  {
    "text": "एक॑स्मि॒न्योगे॑ भुरणा समा॒ने परि॑ वां स॒प्त स्र॒वतो॒ रथो॑ गात्  ।",
    "index": 16,
    "shloka_num": null
  },
  {
    "text": "न वा॑यन्ति सु॒भ्वो॑ दे॒वयु॑क्ता॒ ये वां॑ धू॒र्षु त॒रण॑यो॒ वह॑न्ति  ॥८॥",
    "index": 17,
    "shloka_num": 8
  },
  {
    "text": "अ॒स॒श्चता॑ म॒घव॑द्भ्यो॒ हि भू॒तं ये रा॒या म॑घ॒देयं॑ जु॒नन्ति॑  ।",
    "index": 18,
    "shloka_num": null
  },
  {
    "text": "प्र ये बन्धुं॑ सू॒नृता॑भिस्ति॒रन्ते॒ गव्या॑ पृ॒ञ्चन्तो॒ अश्व्या॑ म॒घानि॑  ॥९॥",
    "index": 19,
    "shloka_num": 9
  },
  {
    "text": "नू मे॒ हव॒मा शृ॑णुतं युवाना यासि॒ष्टं व॒र्तिर॑श्विना॒विरा॑वत्  ।",
    "index": 20,
    "shloka_num": null
  },
  {
    "text": "ध॒त्तं रत्ना॑नि॒ जर॑तं च सू॒रीन्यू॒यं पा॑त स्व॒स्तिभि॒: सदा॑ नः  ॥१०",
    "index": 21,
    "shloka_num": null
  }
]
