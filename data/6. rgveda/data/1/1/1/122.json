[
  {
    "text": "१५ कक्षीवान् दैर्घतमस औशिजः । विश्वे देवाः  । त्रिष्टुप्,- ५-६ विराड् रूपा ।",
    "index": 0,
    "shloka_num": null
  },
  {
    "text": "प्र व॒: पान्तं॑ रघुमन्य॒वोऽन्धो॑ य॒ज्ञं रु॒द्राय॑ मी॒ह्लुषे॑ भरध्वम्  ।",
    "index": 1,
    "shloka_num": null
  },
  {
    "text": "दि॒वो अ॑स्तो॒ष्यसु॑रस्य वी॒रैरि॑षु॒ध्येव॑ म॒रुतो॒ रोद॑स्योः  ॥१॥",
    "index": 2,
    "shloka_num": 1
  },
  {
    "text": "पत्नी॑व पू॒र्वहू॑तिं वावृ॒धध्या॑ उ॒षासा॒नक्ता॑ पुरु॒धा विदा॑ने  ।",
    "index": 3,
    "shloka_num": null
  },
  {
    "text": "स्त॒रीर्नात्कं॒ व्यु॑तं॒ वसा॑ना॒ सूर्य॑स्य श्रि॒या सु॒दृशी॒ हिर॑ण्यैः  ॥२॥",
    "index": 4,
    "shloka_num": 2
  },
  {
    "text": "म॒मत्तु॑ न॒: परि॑ज्मा वस॒र्हा म॒मत्तु॒ वातो॑ अ॒पां वृष॑ण्वान्  ।",
    "index": 5,
    "shloka_num": null
  },
  {
    "text": "शि॒शी॒तमि॑न्द्रापर्वता यु॒वं न॒स्तन्नो॒ विश्वे॑ वरिवस्यन्तु दे॒वाः  ॥३॥",
    "index": 6,
    "shloka_num": 3
  },
  {
    "text": "उ॒त त्या मे॑ य॒शसा॑ श्वेत॒नायै॒ व्यन्ता॒ पान्तौ॑शि॒जो हु॒वध्यै॑  ।",
    "index": 7,
    "shloka_num": null
  },
  {
    "text": "प्र वो॒ नपा॑तम॒पां कृ॑णुध्वं॒ प्र मा॒तरा॑ रास्पि॒नस्या॒योः  ॥४॥",
    "index": 8,
    "shloka_num": 4
  },
  {
    "text": "आ वो॑ रुव॒ण्युमौ॑शि॒जो हु॒वध्यै॒ घोषे॑व॒ शंस॒मर्जु॑नस्य॒ नंशे॑  ।",
    "index": 9,
    "shloka_num": null
  },
  {
    "text": "प्र व॑: पू॒ष्णे दा॒वन॒ आँ अच्छा॑ वोचेय व॒सुता॑तिम॒ग्नेः  ॥५॥",
    "index": 10,
    "shloka_num": 5
  },
  {
    "text": "श्रु॒तं मे॑ मित्रावरुणा॒ हवे॒मोत श्रु॑तं॒ सद॑ने वि॒श्वत॑: सीम्  ।",
    "index": 11,
    "shloka_num": null
  },
  {
    "text": "श्रोतु॑ न॒: श्रोतु॑रातिः सु॒श्रोतु॑: सु॒क्षेत्रा॒ सिन्धु॑र॒द्भिः  ॥६॥",
    "index": 12,
    "shloka_num": 6
  },
  {
    "text": "स्तु॒षे सा वां॑ वरुण मित्र रा॒तिर्गवां॑ श॒ता पृ॒क्षया॑मेषु प॒ज्रे  ।",
    "index": 13,
    "shloka_num": null
  },
  {
    "text": "श्रु॒तर॑थे प्रि॒यर॑थे॒ दधा॑नाः स॒द्यः पु॒ष्टिं नि॑रुन्धा॒नासो॑ अग्मन्  ॥७॥",
    "index": 14,
    "shloka_num": 7
  },
  {
    "text": "अ॒स्य स्तु॑षे॒ महि॑मघस्य॒ राध॒: सचा॑ सनेम॒ नहु॑षः सु॒वीरा॑:  ।",
    "index": 15,
    "shloka_num": null
  },
  {
    "text": "जनो॒ यः प॒ज्रेभ्यो॑ वा॒जिनी॑वा॒नश्वा॑वतो र॒थिनो॒ मह्यं॑ सू॒रिः  ॥८॥",
    "index": 16,
    "shloka_num": 8
  },
  {
    "text": "जनो॒ यो मि॑त्रावरुणावभि॒ध्रुग॒पो न वां॑ सु॒नोत्य॑क्ष्णया॒ध्रुक्  ।",
    "index": 17,
    "shloka_num": null
  },
  {
    "text": "स्व॒यं स यक्ष्मं॒ हृद॑ये॒ नि ध॑त्त॒ आप॒ यदीं॒ होत्रा॑भिर्ऋ॒तावा॑  ॥९॥",
    "index": 18,
    "shloka_num": 9
  },
  {
    "text": "स व्राध॑तो॒ नहु॑षो॒ दंसु॑जूत॒: शर्ध॑स्तरो न॒रां गू॒र्तश्र॑वाः  ।",
    "index": 19,
    "shloka_num": null
  },
  {
    "text": "विसृ॑ष्टरातिर्याति बाह्ल॒सृत्वा॒ विश्वा॑सु पृ॒त्सु सद॒मिच्छूर॑:  ॥१०॥",
    "index": 20,
    "shloka_num": 10
  },
  {
    "text": "अध॒ ग्मन्ता॒ नहु॑षो॒ हवं॑ सू॒रेः श्रोता॑ राजानो अ॒मृत॑स्य मन्द्राः  ।",
    "index": 21,
    "shloka_num": null
  },
  {
    "text": "न॒भो॒जुवो॒ यन्नि॑र॒वस्य॒ राध॒: प्रश॑स्तये महि॒ना रथ॑वते  ॥११॥",
    "index": 22,
    "shloka_num": 11
  },
  {
    "text": "ए॒तं शर्धं॑ धाम॒ यस्य॑ सू॒रेरित्य॑वोच॒न् दश॑तयस्य॒ नंशे॑  ।",
    "index": 23,
    "shloka_num": null
  },
  {
    "text": "द्यु॒म्नानि॒ येषु॑ व॒सुता॑ती रा॒रन् विश्वे॑ सन्वन्तु प्रभृ॒थेषु॒ वाज॑म्  ॥१२॥",
    "index": 24,
    "shloka_num": 12
  },
  {
    "text": "मन्दा॑महे॒ दश॑तयस्य धा॒सेर्द्विर्यत् पञ्च॒ बिभ्र॑तो॒ यन्त्यन्ना॑  ।",
    "index": 25,
    "shloka_num": null
  },
  {
    "text": "किमि॒ष्टाश्व॑ इ॒ष्टर॑श्मिरे॒त ई॑शा॒नास॒स्तरु॑ष ऋञ्जते॒ नॄन्  ॥१३॥",
    "index": 26,
    "shloka_num": 13
  },
  {
    "text": "हिर॑ण्यकर्णं मणिग्रीव॒मर्ण॒स्तन्नो॒ विश्वे॑ वरिवस्यन्तु दे॒वाः  ।",
    "index": 27,
    "shloka_num": null
  },
  {
    "text": "अ॒र्यो गिर॑: स॒द्य आ ज॒ग्मुषी॒रोस्राश्चा॑कन्तू॒भये॑ष्व॒स्मे  ॥१४॥",
    "index": 28,
    "shloka_num": 14
  },
  {
    "text": "च॒त्वारो॑ मा मश॒र्शार॑स्य॒ शिश्व॒स्त्रयो॒ राज्ञ॒ आय॑वसस्य जि॒ष्णोः  ।",
    "index": 29,
    "shloka_num": null
  },
  {
    "text": "रथो॑ वां मित्रावरुणा दी॒र्घाप्सा॒: स्यूम॑गभस्ति॒: सूरो॒ नाद्यौ॑त्  ॥१५॥",
    "index": 30,
    "shloka_num": 15
  }
]
