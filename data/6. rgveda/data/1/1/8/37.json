[
  {
    "text": "७ श्यावाश्व आत्रेय: । इन्द्र: । महापंक्ति:, १ अतिजगती ।",
    "index": 0,
    "shloka_num": null
  },
  {
    "text": "प्रेदं ब्रह्म॑ वृत्र॒तूर्ये॑ष्वाविथ॒ प्र सु॑न्व॒तः श॑चीपत॒ इन्द्र॒ विश्वा॑भिरू॒तिभि॑: ।",
    "index": 1,
    "shloka_num": null
  },
  {
    "text": "माध्यं॑दिनस्य॒ सव॑नस्य वृत्रहन्ननेद्य॒ पिबा॒ सोम॑स्य वज्रिवः ॥१॥",
    "index": 2,
    "shloka_num": 1
  },
  {
    "text": "से॒हा॒न उ॑ग्र॒ पृत॑ना अ॒भि द्रुह॑: शचीपत॒ इन्द्र॒ विश्वा॑भिरू॒तिभि॑: ।",
    "index": 3,
    "shloka_num": null
  },
  {
    "text": "माध्यं॑दिनस्य॒ सव॑नस्य वृत्रहन्ननेद्य॒ पिबा॒ सोम॑स्य वज्रिवः ॥२॥",
    "index": 4,
    "shloka_num": 2
  },
  {
    "text": "ए॒क॒राळ॒स्य भुव॑नस्य राजसि शचीपत॒ इन्द्र॒ विश्वा॑भिरू॒तिभि॑: ।",
    "index": 5,
    "shloka_num": null
  },
  {
    "text": "माध्यं॑दिनस्य॒ सव॑नस्य वृत्रहन्ननेद्य॒ पिबा॒ सोम॑स्य वज्रिवः ॥३॥",
    "index": 6,
    "shloka_num": 3
  },
  {
    "text": "स॒स्थावा॑ना यवयसि॒ त्वमेक॒ इच्छ॑चीपत॒ इन्द्र॒ विश्वा॑भिरू॒तिभि॑: ।",
    "index": 7,
    "shloka_num": null
  },
  {
    "text": "माध्यं॑दिनस्य॒ सव॑नस्य वृत्रहन्ननेद्य॒ पिबा॒ सोम॑स्य वज्रिवः ॥४॥",
    "index": 8,
    "shloka_num": 4
  },
  {
    "text": "क्षेम॑स्य च प्र॒युज॑श्च॒ त्वमी॑शिषे शचीपत॒ इन्द्र॒ विश्वा॑भिरू॒तिभि॑: ।",
    "index": 9,
    "shloka_num": null
  },
  {
    "text": "माध्यं॑दिनस्य॒ सव॑नस्य वृत्रहन्ननेद्य॒ पिबा॒ सोम॑स्य वज्रिवः ॥५॥",
    "index": 10,
    "shloka_num": 5
  },
  {
    "text": "क्ष॒त्राय॑ त्व॒मव॑सि॒ न त्व॑माविथ शचीपत॒ इन्द्र॒ विश्वा॑भिरू॒तिभि॑: ।",
    "index": 11,
    "shloka_num": null
  },
  {
    "text": "माध्यं॑दिनस्य॒ सव॑नस्य वृत्रहन्ननेद्य॒ पिबा॒ सोम॑स्य वज्रिवः ॥६॥",
    "index": 12,
    "shloka_num": 6
  },
  {
    "text": "श्या॒वाश्व॑स्य॒ रेभ॑त॒स्तथा॑ शृणु॒ यथाशृ॑णो॒रत्रे॒: कर्मा॑णि कृण्व॒तः ।",
    "index": 13,
    "shloka_num": null
  },
  {
    "text": "प्र त्र॒सद॑स्युमाविथ॒ त्वमेक॒ इन्नृ॒षाह्य॒ इन्द्र॑ क्ष॒त्राणि॑ व॒र्धय॑न् ॥७॥",
    "index": 14,
    "shloka_num": 7
  }
]
