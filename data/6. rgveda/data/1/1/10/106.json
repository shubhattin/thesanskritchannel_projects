[
  {
    "text": "११ भूतांशः काश्यपः । अश्विनौ । त्रिष्टुप् ।",
    "index": 0,
    "shloka_num": null
  },
  {
    "text": "उ॒भा उ॑ नू॒नं तदिद॑र्थयेथे॒ वि त॑न्वाथे॒ धियो॒ वस्त्रा॒पसे॑व  ।",
    "index": 1,
    "shloka_num": null
  },
  {
    "text": "स॒ध्री॒ची॒ना यात॑वे॒ प्रेम॑जीगः सु॒दिने॑व॒ पृक्ष॒ आ तं॑सयेथे  ॥१॥",
    "index": 2,
    "shloka_num": 1
  },
  {
    "text": "उ॒ष्टारे॑व॒ फर्व॑रेषु श्रयेथे प्रायो॒गेव॒ श्वात्र्या॒ शासु॒रेथ॑:  ।",
    "index": 3,
    "shloka_num": null
  },
  {
    "text": "दू॒तेव॒ हि ष्ठो य॒शसा॒ जने॑षु॒ माप॑ स्थातं महि॒षेवा॑व॒पाना॑त्  ॥२॥",
    "index": 4,
    "shloka_num": 2
  },
  {
    "text": "सा॒कं॒युजा॑ शकु॒नस्ये॑व प॒क्षा प॒श्वेव॑ चि॒त्रा यजु॒रा ग॑मिष्टम्  ।",
    "index": 5,
    "shloka_num": null
  },
  {
    "text": "अ॒ग्निरि॑व देव॒योर्दी॑दि॒वांसा॒ परि॑ज्मानेव यजथः पुरु॒त्रा  ॥३॥",
    "index": 6,
    "shloka_num": 3
  },
  {
    "text": "आ॒पी वो॑ अ॒स्मे पि॒तरे॑व पु॒त्रोग्रेव॑ रु॒चा नृ॒पती॑व तु॒र्यै  ।",
    "index": 7,
    "shloka_num": null
  },
  {
    "text": "इर्ये॑व पु॒ष्ट्यै कि॒रणे॑व भु॒ज्यै श्रु॑ष्टी॒वाने॑व॒ हव॒मा ग॑मिष्टम्  ॥४॥",
    "index": 8,
    "shloka_num": 4
  },
  {
    "text": "वंस॑गेव पूष॒र्या॑ शि॒म्बाता॑ मि॒त्रेव॑ ऋ॒ता श॒तरा॒ शात॑पन्ता  ।",
    "index": 9,
    "shloka_num": null
  },
  {
    "text": "वाजे॑वो॒च्चा वय॑सा घर्म्ये॒ष्ठा मेषे॑वे॒षा स॑प॒र्या॒३ पुरी॑षा  ॥५॥",
    "index": 10,
    "shloka_num": 5
  },
  {
    "text": "सृ॒ण्ये॑व ज॒र्भरी॑ तु॒र्फरी॑तू नैतो॒शेव॑ तु॒र्फरी॑ पर्फ॒रीका॑  ।",
    "index": 11,
    "shloka_num": null
  },
  {
    "text": "उ॒द॒न्य॒जेव॒ जेम॑ना मदे॒रू ता मे॑ ज॒राय्व॒जरं॑ म॒रायु॑  ॥६॥",
    "index": 12,
    "shloka_num": 6
  },
  {
    "text": "प॒ज्रेव॒ चर्च॑रं॒ जारं॑ म॒रायु॒ क्षद्मे॒वार्थे॑षु तर्तरीथ उग्रा  ।",
    "index": 13,
    "shloka_num": null
  },
  {
    "text": "ऋ॒भू नाप॑त्खरम॒ज्रा ख॒रज्रु॑र्वा॒युर्न प॑र्फरत्क्षयद्रयी॒णाम्  ॥७॥",
    "index": 14,
    "shloka_num": 7
  },
  {
    "text": "घ॒र्मेव॒ मधु॑ ज॒ठरे॑ स॒नेरू॒ भगे॑विता तु॒र्फरी॒ फारि॒वार॑म्  ।",
    "index": 15,
    "shloka_num": null
  },
  {
    "text": "प॒त॒रेव॑ चच॒रा च॒न्द्रनि॑र्णि॒ङ्मन॑ऋङ्गा मन॒न्या॒३ न जग्मी॑  ॥८॥",
    "index": 16,
    "shloka_num": 8
  },
  {
    "text": "बृ॒हन्ते॑व ग॒म्भरे॑षु प्रति॒ष्ठां पादे॑व गा॒धं तर॑ते विदाथः  ।",
    "index": 17,
    "shloka_num": null
  },
  {
    "text": "कर्णे॑व॒ शासु॒रनु॒ हि स्मरा॒थोंऽशे॑व नो भजतं चि॒त्रमप्न॑:  ॥९॥",
    "index": 18,
    "shloka_num": 9
  },
  {
    "text": "आ॒र॒ङ्ग॒रेव॒ मध्वेर॑येथे सार॒घेव॒ गवि॑ नी॒चीन॑बारे  ।",
    "index": 19,
    "shloka_num": null
  },
  {
    "text": "की॒नारे॑व॒ स्वेद॑मासिष्विदा॒ना क्षामे॑वो॒र्जा सू॑यव॒सात्स॑चेथे  ॥१०॥",
    "index": 20,
    "shloka_num": 10
  },
  {
    "text": "ऋ॒ध्याम॒ स्तोमं॑ सनु॒याम॒ वाज॒मा नो॒ मन्त्रं॑ स॒रथे॒होप॑ यातम्  ।",
    "index": 21,
    "shloka_num": null
  },
  {
    "text": "यशो॒ न प॒क्वं मधु॒ गोष्व॒न्तरा भू॒तांशो॑ अ॒श्विनो॒: काम॑मप्राः  ॥११॥",
    "index": 22,
    "shloka_num": 11
  }
]
