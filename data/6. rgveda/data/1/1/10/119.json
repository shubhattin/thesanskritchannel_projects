[
  {
    "text": "१३ ऐन्द्रो लब: ।आत्मा (इन्द्रः) । गायत्री ।",
    "index": 0,
    "shloka_num": null
  },
  {
    "text": "इति॒ वा इति॑ मे॒ मनो॒ गामश्वं॑ सनुया॒मिति॑ । कु॒वित्सोम॒स्यापा॒मिति॑ ॥१॥",
    "index": 1,
    "shloka_num": 1
  },
  {
    "text": "प्र वाता॑ इव॒ दोध॑त॒ उन्मा॑ पी॒ता अ॑यंसत । कु॒वित्सोम॒स्यापा॒मिति॑ ॥२॥",
    "index": 2,
    "shloka_num": 2
  },
  {
    "text": "उन्मा॑ पी॒ता अ॑यंसत॒ रथ॒मश्वा॑ इवा॒शव॑: । कु॒वित्सोम॒स्यापा॒मिति॑ ॥३॥",
    "index": 3,
    "shloka_num": 3
  },
  {
    "text": "उप॑ मा म॒तिर॑स्थित वा॒श्रा पु॒त्रमि॑व प्रि॒यम् । कु॒वित्सोम॒स्यापा॒मिति॑ ॥४॥",
    "index": 4,
    "shloka_num": 4
  },
  {
    "text": "अ॒हं तष्टे॑व व॒न्धुरं॒ पर्य॑चामि हृ॒दा म॒तिम् । कु॒वित्सोम॒स्यापा॒मिति॑ ॥५॥",
    "index": 5,
    "shloka_num": 5
  },
  {
    "text": "न॒हि मे॑ अक्षि॒पच्च॒नाऽच्छा॑न्त्सु॒: पञ्च॑ कृ॒ष्टय॑: । कु॒वित्सोम॒स्यापा॒मिति॑ ॥६॥",
    "index": 6,
    "shloka_num": 6
  },
  {
    "text": "न॒हि मे॒ रोद॑सी उ॒भे अ॒न्यं प॒क्षं च॒न प्रति॑ । कु॒वित्सोम॒स्यापा॒मिति॑ ॥७॥",
    "index": 7,
    "shloka_num": 7
  },
  {
    "text": "अ॒भि द्यां म॑हि॒ना भु॑वम॒भी॒३मां पृ॑थि॒वीं म॒हीम् । कु॒वित्सोम॒स्यापा॒मिति॑ ॥८॥",
    "index": 8,
    "shloka_num": 8
  },
  {
    "text": "हन्ता॒हं पृ॑थि॒वीमि॒मां नि द॑धानी॒ह वे॒ह वा॑ । कु॒वित्सोम॒स्यापा॒मिति॑ ॥९॥",
    "index": 9,
    "shloka_num": 9
  },
  {
    "text": "ओ॒षमित्पृ॑थि॒वीम॒हं ज॒ङ्घना॑नी॒ह वे॒ह वा॑ । कु॒वित्सोम॒स्यापा॒मिति॑ ॥१०॥",
    "index": 10,
    "shloka_num": 10
  },
  {
    "text": "दि॒वि मे॑ अ॒न्यः प॒क्षो॒३ऽधो अ॒न्यम॑चीकृषम् । कु॒वित्सोम॒स्यापा॒मिति॑ ॥११॥",
    "index": 11,
    "shloka_num": 11
  },
  {
    "text": "अ॒हम॑स्मि महाम॒हो॑ऽभिन॒भ्यमुदी॑षितः । कु॒वित्सोम॒स्यापा॒मिति॑ ॥१२॥",
    "index": 12,
    "shloka_num": 12
  },
  {
    "text": "गृ॒हो या॒म्यरं॑कृतो दे॒वेभ्यो॑ हव्य॒वाह॑नः । कु॒वित्सोम॒स्यापा॒मिति॑ ॥१३॥",
    "index": 13,
    "shloka_num": 13
  }
]
