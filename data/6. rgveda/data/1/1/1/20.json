[
  {
    "text": "८ मेधातिथिः काण्वः । ऋभवः ।गायत्री ।",
    "index": 0,
    "shloka_num": null
  },
  {
    "text": "अ॒यं दे॒वाय॒ जन्म॑ने॒ स्तोमो॒ विप्रे॑भिरास॒या । अका॑रि रत्न॒धात॑मः ॥१॥",
    "index": 1,
    "shloka_num": 1
  },
  {
    "text": "य इन्द्रा॑य वचो॒युजा॑ तत॒क्षुर्मन॑सा॒ हरी॑ । शमी॑भिर्य॒ज्ञमा॑शत ॥२॥",
    "index": 2,
    "shloka_num": 2
  },
  {
    "text": "तक्ष॒न् नास॑त्याभ्यां॒ परि॑ज्मानं सु॒खं रथ॑म् । तक्ष॑न् धे॒नुं स॑ब॒र्दुघा॑म् ॥३॥",
    "index": 3,
    "shloka_num": 3
  },
  {
    "text": "युवा॑ना पि॒तरा॒ पुन॑: स॒त्यम॑न्त्रा ऋजू॒यव॑: । ऋ॒भवो॑ वि॒ष्ट्य॑क्रत ॥४॥",
    "index": 4,
    "shloka_num": 4
  },
  {
    "text": "सं वो॒ मदा॑सो अग्म॒तेन्द्रे॑ण च म॒रुत्व॑ता । आ॒दि॒त्येभि॑श्च॒ राज॑भिः ॥५॥",
    "index": 5,
    "shloka_num": 5
  },
  {
    "text": "उ॒त त्यं च॑म॒सं नवं॒ त्वष्टु॑र्दे॒वस्य॒ निष्कृ॑तम् । अक॑र्त च॒तुर॒: पुन॑: ॥६॥",
    "index": 6,
    "shloka_num": 6
  },
  {
    "text": "ते नो॒ रत्ना॑नि धत्तन॒ त्रिरा साप्ता॑नि सुन्व॒ते । एक॑मेकं सुश॒स्तिभि॑: ॥७॥",
    "index": 7,
    "shloka_num": 7
  },
  {
    "text": "अधा॑रयन्त॒ वह्न॒यो ऽभ॑जन्त सुकृ॒त्यया॑ । भा॒गं दे॒वेषु॑ य॒ज्ञिय॑म् ॥८॥",
    "index": 8,
    "shloka_num": 8
  }
]
