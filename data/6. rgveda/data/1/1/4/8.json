[
  {
    "text": "८ वामदेवो गौतमः । अग्निः ।गायत्री ।",
    "index": 0,
    "shloka_num": null
  },
  {
    "text": "दू॒तं वो॑ वि॒श्ववे॑दसं हव्य॒वाह॒मम॑र्त्यम् ।\nयजि॑ष्ठमृञ्जसे गि॒रा ॥१॥",
    "index": 1,
    "shloka_num": 1
  },
  {
    "text": "स हि वेदा॒ वसु॑धितिं म॒हाँ आ॒रोध॑नं दि॒वः ।\nस दे॒वाँ एह व॑क्षति ॥२॥",
    "index": 2,
    "shloka_num": 2
  },
  {
    "text": "स वे॑द दे॒व आ॒नमं॑ दे॒वाँ ऋ॑ताय॒ते दमे॑ ।\nदाति॑ प्रि॒याणि॑ चि॒द् वसु॑ ॥३॥",
    "index": 3,
    "shloka_num": 3
  },
  {
    "text": "स होता॒ सेदु॑ दू॒त्यं॑ चिकि॒त्वाँ अ॒न्तरी॑यते ।\nवि॒द्वाँ आ॒रोध॑नं दि॒वः ॥४॥",
    "index": 4,
    "shloka_num": 4
  },
  {
    "text": "ते स्या॑म॒ ये अ॒ग्नये॑ ददा॒शुर्ह॒व्यदा॑तिभिः ।\nय ईं॒ पुष्य॑न्त इन्ध॒ते ॥५॥",
    "index": 5,
    "shloka_num": 5
  },
  {
    "text": "ते रा॒या ते सु॒वीर्यैः॑ सस॒वांसो॒ वि शृ॑ण्विरे ।\nये अ॒ग्ना द॑धि॒रे दुवः॑ ॥६॥",
    "index": 6,
    "shloka_num": 6
  },
  {
    "text": "अ॒स्मे रायो॑ दि॒वेदि॑वे॒ सं च॑रन्तु पुरु॒स्पृहः॑ ।\nअ॒स्मे वाजा॑स ईरताम् ॥७॥",
    "index": 7,
    "shloka_num": 7
  },
  {
    "text": "स विप्र॑श्चर्षणी॒नां शव॑सा॒ मानु॑षाणाम् ।\nअति॑ क्षि॒प्रेव॑ विध्यति ॥८॥",
    "index": 8,
    "shloka_num": 8
  }
]
