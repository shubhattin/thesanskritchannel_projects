[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "एकत्रिंशम् दशकम्",
        "index": 2,
        "shloka_num": null
    },
    {
        "text": "बलि दर्प उच्छेद:",
        "index": 3,
        "shloka_num": null
    },
    {
        "text": "प्रीत्या दैत्यस्तव तनुमह:प्रेक्षणात् सर्वथाऽपि\nत्वामाराध्यन्नजित रचयन्नञ्जलिं सञ्जगाद ।\nमत्त: किं ते समभिलषितं विप्रसूनो वद त्वं\nवित्तं भक्तं भवनमवनीं वाऽपि सर्वं प्रदास्ये ॥१॥",
        "index": 4,
        "shloka_num": 1
    },
    {
        "text": "तामक्षीणां बलिगिरमुपाकर्ण्य कारुण्यपूर्णोऽ-\nप्यस्योत्सेकं शमयितुमना दैत्यवंशं प्रशंसन् ।\nभूमिं पादत्रयपरिमितां प्रार्थयामासिथ त्वं\nसर्वं देहीति तु निगदिते कस्य हास्यं न वा स्यात् ॥२॥",
        "index": 5,
        "shloka_num": 2
    },
    {
        "text": "विश्वेशं मां त्रिपदमिह किं याचसे बालिशस्त्वं\nसर्वां भूमिं वृणु किममुनेत्यालपत्त्वां स दृप्यन् ।\nयस्माद्दर्पात् त्रिपदपरिपूर्त्यक्षम: क्षेपवादान्\nबन्धं चासावगमदतदर्होऽपि गाढोपशान्त्यै ॥३॥",
        "index": 6,
        "shloka_num": 3
    },
    {
        "text": "पादत्रय्या यदि न मुदितो विष्टपैर्नापि तुष्येद्\nइत्युक्तेऽस्मिन् वरद भवते दातुकामेऽथ तोयम् ।\nदैत्याचार्यस्तव खलु परीक्षार्थिन: प्रेरणात्तं\nमा मा देयं हरिरयमिति व्यक्तमेवाबभाषे ॥४॥",
        "index": 7,
        "shloka_num": 4
    },
    {
        "text": "याचत्येवं यदि स भगवान् पूर्णकामोऽस्मि सोऽहं\nदास्याम्येव स्थिरमिति वदन् काव्यशप्तोऽपि दैत्य: ।\nविन्ध्यावल्या निजदयितया दत्तपाद्याय तुभ्यं\nचित्रं चित्रं सकलमपि स प्रार्पयत्तोयपूर्वम् ॥५॥",
        "index": 8,
        "shloka_num": 5
    },
    {
        "text": "निस्सन्देहं दितिकुलपतौ त्वय्यशेषार्पणं तद्-\nव्यातन्वाने मुमुचु: ऋषय: सामरा: पुष्पवर्षम् ।\nदिव्यं रूपं तव च तदिदं पश्यतां विश्वभाजाम्\nउच्चैरुच्चैरवृधदवधीकृत्य विश्वाण्डभाण्डम् ॥६॥",
        "index": 9,
        "shloka_num": 6
    },
    {
        "text": "त्वत्पादाग्रं निजपदगतं पुण्डरीकोद्भवोऽसौ\nकुण्डीतोयैरसिचदपुनाद्यज्जलं विश्वलोकान् ।\nहर्षोत्कर्षात् सुबहु ननृते खेचरैरुत्सवेऽस्मिन्\nभेरीं निघ्नन् भुवनमचरज्जाम्बवान् भक्तिशाली ॥७॥",
        "index": 10,
        "shloka_num": 7
    },
    {
        "text": "तावद्दैत्यास्त्वनुमतिमृते भर्तुरारब्धयुद्धा\nदेवोपेतैर्भवदनुचरैस्सङ्गता भङ्गमापन् ।\nकालात्माऽयं वसति पुरतो यद्वशात् प्राग्जिता: स्म:\nकिं वो युद्धैरिति बलिगिरा तेऽथ पातालमापु: ॥८॥",
        "index": 11,
        "shloka_num": 8
    },
    {
        "text": "पाशैर्बद्धं पतगपतिना दैत्यमुच्चैरवादी:\nतार्त्तीयीकं दिश मम पदं किं न विश्वेश्वरोऽसि ।\nपादं मूर्ध्नि प्रणय भगवन्नित्यकम्पं वदन्तं\nप्रह्लादस्तं स्वयमुपगतो मानयन्नस्तवीत्त्वाम् ॥९॥",
        "index": 12,
        "shloka_num": 9
    },
    {
        "text": "दर्पोच्छित्त्यै विहितमखिलं दैत्य सिद्धोऽसि पुण्यै:\nलोकस्तेऽस्तु त्रिदिवविजयी वासवत्वं च पश्चात् ।\nमत्सायुज्यं भज च पुनरित्यन्वगृह्णा बलिं तं\nविप्रैस्सन्तानितमखवर: पाहि वातालयेश ॥१०॥",
        "index": 13,
        "shloka_num": null
    }
]