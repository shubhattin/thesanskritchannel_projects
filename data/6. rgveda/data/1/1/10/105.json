[
  {
    "text": "११ कौत्सो दुर्मित्रः सुमित्रो वा । इन्द्रः । उष्णिक्, १ गायत्री वा २,७ पिपीलिकमध्या, ११ त्रिष्टुप् ।",
    "index": 0,
    "shloka_num": null
  },
  {
    "text": "क॒दा व॑सो स्तो॒त्रं हर्य॑त॒ आव॑ श्म॒शा रु॑ध॒द्वाः ।\nदी॒र्घं सु॒तं वा॒ताप्या॑य ॥१॥",
    "index": 1,
    "shloka_num": 1
  },
  {
    "text": "हरी॒ यस्य॑ सु॒युजा॒ विव्र॑ता॒ वेरर्व॒न्तानु॒ शेपा॑ ।\nउ॒भा र॒जी न के॒शिना॒ पति॒र्दन् ॥२॥",
    "index": 2,
    "shloka_num": 2
  },
  {
    "text": "अप॒ योरिन्द्रः॒ पाप॑ज॒ आ मर्तो॒ न श॑श्रमा॒णो बि॑भी॒वान् ।\nशु॒भे यद्यु॑यु॒जे तवि॑षीवान् ॥३॥",
    "index": 3,
    "shloka_num": 3
  },
  {
    "text": "सचा॒योरिन्द्र॒श्चर्कृ॑ष॒ आँ उ॑पान॒सः स॑प॒र्यन् ।\nन॒दयो॒र्विव्र॑तयोः॒ शूर॒ इन्द्रः॑ ॥४॥",
    "index": 4,
    "shloka_num": 4
  },
  {
    "text": "अधि॒ यस्त॒स्थौ केश॑वन्ता॒ व्यच॑स्वन्ता॒ न पु॒ष्ट्यै ।\nव॒नोति॒ शिप्रा॑भ्यां शि॒प्रिणी॑वान् ॥५॥",
    "index": 5,
    "shloka_num": 5
  },
  {
    "text": "प्रास्तौ॑दृ॒ष्वौजा॑ ऋ॒ष्वेभि॑स्त॒तक्ष॒ शूरः॒ शव॑सा ।\nऋ॒भुर्न क्रतु॑भिर्मात॒रिश्वा॑ ॥६॥",
    "index": 6,
    "shloka_num": 6
  },
  {
    "text": "वज्रं॒ यश्च॒क्रे सु॒हना॑य॒ दस्य॑वे हिरीम॒शो हिरी॑मान् ।\nअरु॑तहनु॒रद्भु॑तं॒ न रजः॑ ॥७॥",
    "index": 7,
    "shloka_num": 7
  },
  {
    "text": "अव॑ नो वृजि॒ना शि॑शीह्यृ॒चा व॑नेमा॒नृचः॑ ।\nनाब्र॑ह्मा य॒ज्ञ ऋध॒ग्जोष॑ति॒ त्वे ॥८॥",
    "index": 8,
    "shloka_num": 8
  },
  {
    "text": "ऊ॒र्ध्वा यत्ते॑ त्रे॒तिनी॒ भूद्य॒ज्ञस्य॑ धू॒र्षु सद्म॑न् ।\nस॒जूर्नावं॒ स्वय॑शसं॒ सचा॒योः ॥९॥",
    "index": 9,
    "shloka_num": 9
  },
  {
    "text": "श्रि॒ये ते॒ पृश्नि॑रुप॒सेच॑नी भूच्छ्रि॒ये दर्वि॑ररे॒पाः ।\nयया॒ स्वे पात्रे॑ सि॒ञ्चस॒ उत् ॥१०॥",
    "index": 10,
    "shloka_num": 10
  },
  {
    "text": "श॒तं वा॒ यद॑सुर्य॒ प्रति॑ त्वा सुमि॒त्र इ॒त्थास्तौ॑द्दुर्मि॒त्र इ॒त्थास्तौ॑त् ।\nआवो॒ यद्द॑स्यु॒हत्ये॑ कुत्सपु॒त्रं प्रावो॒ यद्द॑स्यु॒हत्ये॑ कुत्सव॒त्सम् ॥११॥",
    "index": 11,
    "shloka_num": 11
  }
]
