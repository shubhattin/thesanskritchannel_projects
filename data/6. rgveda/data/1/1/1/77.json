[
  {
    "text": "५ गोतमो राहूगणः । अग्निः । त्रिष्टुप् ।",
    "index": 0,
    "shloka_num": null
  },
  {
    "text": "क॒था दा॑शेमा॒ग्नये॒ कास्मै॑ दे॒वजु॑ष्टोच्यते भा॒मिने॒ गीः  ।",
    "index": 1,
    "shloka_num": null
  },
  {
    "text": "यो मर्त्ये॑ष्व॒मृत॑ ऋ॒तावा॒ होता॒ यजि॑ष्ठ॒ इत् कृ॒णोति॑ दे॒वान्  ॥१॥",
    "index": 2,
    "shloka_num": 1
  },
  {
    "text": "यो अ॑ध्व॒रेषु॒ शंत॑म ऋ॒तावा॒ होता॒ तमू॒ नमो॑भि॒रा कृ॑णुध्वम्  ।",
    "index": 3,
    "shloka_num": null
  },
  {
    "text": "अ॒ग्निर्यद् वेर्मर्ता॑य दे॒वान्त्स चा॒ बोधा॑ति॒ मन॑सा यजाति  ॥२॥",
    "index": 4,
    "shloka_num": 2
  },
  {
    "text": "स हि क्रतु॒: स मर्य॒: स सा॒धुर्मि॒त्रो न भू॒दद्भु॑तस्य र॒थीः  ।",
    "index": 5,
    "shloka_num": null
  },
  {
    "text": "तं मेधे॑षु प्रथ॒मं दे॑व॒यन्ती॒र्विश॒ उप॑ ब्रुवते द॒स्ममारी॑:  ॥३॥",
    "index": 6,
    "shloka_num": 3
  },
  {
    "text": "स नो॑ नृ॒णां नृत॑मो रि॒शादा॑ अ॒ग्निर्गिरोऽव॑सा वेतु धी॒तिम्  ।",
    "index": 7,
    "shloka_num": null
  },
  {
    "text": "तना॑ च॒ ये म॒घवा॑न॒: शवि॑ष्ठा॒ वाज॑प्रसूता इ॒षय॑न्त॒ मन्म॑  ॥४॥",
    "index": 8,
    "shloka_num": 4
  },
  {
    "text": "ए॒वाग्निर्गोत॑मेभिर्ऋ॒तावा॒ विप्रे॑भिरस्तोष्ट जा॒तवे॑दाः  ।",
    "index": 9,
    "shloka_num": null
  },
  {
    "text": "स ए॑षु द्यु॒म्नं पी॑पय॒त् स वाजं॒ स पु॒ष्टिं या॑ति॒ जोष॒मा चि॑कि॒त्वान्  ॥५॥",
    "index": 10,
    "shloka_num": 5
  }
]
