[
  {
    "text": "९ बार्हस्पत्यो भरद्वाज:  । इन्द्र:  । त्रिष्टुप्  ।",
    "index": 0,
    "shloka_num": null
  },
  {
    "text": "या त॑ ऊ॒तिर॑व॒मा या प॑र॒मा या म॑ध्य॒मेन्द्र॑ शुष्मि॒न्नस्ति॑  ।",
    "index": 1,
    "shloka_num": null
  },
  {
    "text": "ताभि॑रू॒ षु वृ॑त्र॒हत्ये॑ऽवीर्न ए॒भिश्च॒ वाजै॑र्म॒हान् न॑ उग्र  ॥१॥",
    "index": 2,
    "shloka_num": 1
  },
  {
    "text": "आभि॒: स्पृधो॑ मिथ॒तीररि॑षण्यन्न॒मित्र॑स्य व्यथया म॒न्युमि॑न्द्र  ।",
    "index": 3,
    "shloka_num": null
  },
  {
    "text": "आभि॒र्विश्वा॑ अभि॒युजो॒ विषू॑ची॒रार्या॑य॒ विशोऽव॑ तारी॒र्दासी॑:  ॥२॥",
    "index": 4,
    "shloka_num": 2
  },
  {
    "text": "इन्द्र॑ जा॒मय॑ उ॒त येऽजा॑मयोऽर्वाची॒नासो॑ व॒नुषो॑ युयु॒ज्रे  ।",
    "index": 5,
    "shloka_num": null
  },
  {
    "text": "त्वमे॑षां विथु॒रा शवां॑सि ज॒हि वृष्ण्या॑नि कृणु॒ही परा॑चः  ॥३॥",
    "index": 6,
    "shloka_num": 3
  },
  {
    "text": "शूरो॑ वा॒ शूरं॑ वनते॒ शरी॑रैस्तनू॒रुचा॒ तरु॑षि॒ यत् कृ॒ण्वैते॑  ।",
    "index": 7,
    "shloka_num": null
  },
  {
    "text": "तो॒के वा॒ गोषु॒ तन॑ये॒ यद॒प्सु वि क्रन्द॑सी उ॒र्वरा॑सु॒ ब्रवै॑ते  ॥४॥",
    "index": 8,
    "shloka_num": 4
  },
  {
    "text": "न॒हि त्वा॒ शूरो॒ न तु॒रो न धृ॒ष्णुर्न त्वा॑ यो॒धो मन्य॑मानो यु॒योध॑  ।",
    "index": 9,
    "shloka_num": null
  },
  {
    "text": "इन्द्र॒ नकि॑ष्ट्वा॒ प्रत्य॑स्त्येषां॒ विश्वा॑ जा॒तान्य॒भ्य॑सि॒ तानि॑  ॥५॥",
    "index": 10,
    "shloka_num": 5
  },
  {
    "text": "स प॑त्यत उ॒भयो॑र्नृ॒म्णम॒योर्यदी॑ वे॒धस॑: समि॒थे हव॑न्ते  ।",
    "index": 11,
    "shloka_num": null
  },
  {
    "text": "वृ॒त्रे वा॑ म॒हो नृ॒वति॒ क्षये॑ वा॒ व्यच॑स्वन्ता॒ यदि॑ वितन्त॒सैते॑  ॥६॥",
    "index": 12,
    "shloka_num": 6
  },
  {
    "text": "अध॑ स्मा ते चर्ष॒णयो॒ यदेजा॒निन्द्र॑ त्रा॒तोत भ॑वा वरू॒ता  ।",
    "index": 13,
    "shloka_num": null
  },
  {
    "text": "अ॒स्माका॑सो॒ ये नृत॑मासो अ॒र्य इन्द्र॑ सू॒रयो॑ दधि॒रे पु॒रो न॑:  ॥७॥",
    "index": 14,
    "shloka_num": 7
  },
  {
    "text": "अनु॑ ते दायि म॒ह इ॑न्द्रि॒याय॑ स॒त्रा ते॒ विश्व॒मनु॑ वृत्र॒हत्ये॑  ।",
    "index": 15,
    "shloka_num": null
  },
  {
    "text": "अनु॑ क्ष॒त्रमनु॒ सहो॑ यज॒त्रेन्द्र॑ दे॒वेभि॒रनु॑ ते नृ॒षह्ये॑  ॥८॥",
    "index": 16,
    "shloka_num": 8
  },
  {
    "text": "ए॒वा न॒: स्पृध॒: सम॑जा स॒मत्स्विन्द्र॑ रार॒न्धि मि॑थ॒तीरदे॑वीः  ।",
    "index": 17,
    "shloka_num": null
  },
  {
    "text": "वि॒द्याम॒ वस्तो॒रव॑सा गृ॒णन्तो॑ भ॒रद्वा॑जा उ॒त त॑ इन्द्र नू॒नम्  ॥९॥",
    "index": 18,
    "shloka_num": 9
  }
]
