[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "एकोनाशीतितमम् दशकम्",
        "index": 1,
        "shloka_num": null
    },
    {
        "text": "रुक्मिणी हरणम्",
        "index": 2,
        "shloka_num": null
    },
    {
        "text": "बलसमेतबलानुगतो भवान् पुरमगाहत भीष्मकमानित: ।",
        "index": 3,
        "shloka_num": null
    },
    {
        "text": "द्विजसुतं त्वदुपागमवादिनं धृतरसा तरसा प्रणनाम सा ।।१॥",
        "index": 4,
        "shloka_num": 1
    },
    {
        "text": "भुवनकान्तमवेक्ष्य भवद्वपुर्नृपसुतस्य निशम्य च चेष्टितम् ।\nविपुलखेदजुषां पुरवासिनां सरुदितैरुदितैरगमन्निशा ॥२॥",
        "index": 5,
        "shloka_num": 2
    },
    {
        "text": "तदनु वन्दितुमिन्दुमुखी शिवां विहितमङ्गलभूषणभासुरा ।\nनिरगमत् भवदर्पितजीविता स्वपुरत: पुरत: सुभटावृता ॥३॥",
        "index": 6,
        "shloka_num": 3
    },
    {
        "text": "कुलवधूभिरुपेत्य कुमारिका गिरिसुतां परिपूज्य च सादरम् ।\nमुहुरयाचत तत्पदपङ्कजे निपतिता पतितां तव केवलम् ॥४॥",
        "index": 7,
        "shloka_num": 4
    },
    {
        "text": "समवलोककुतूहलसङ्कुले नृपकुले निभृतं त्वयि च स्थिते ।\nनृपसुता निरगाद्गिरिजालयात् सुरुचिरं रुचिरञ्जितदिङ्मुखा ॥५॥",
        "index": 8,
        "shloka_num": 5
    },
    {
        "text": "भुवनमोहनरूपरुचा तदा विवशिताखिलराजकदम्बया ।\nत्वमपि देव कटाक्षविमोक्षणै: प्रमदया मदयाञ्चकृषे मनाक् ॥६॥",
        "index": 9,
        "shloka_num": 6
    },
    {
        "text": "क्वनु गमिष्यसि चन्द्रमुखीति तां सरसमेत्य करेण हरन् क्षणात् ।\nसमधिरोप्य रथं त्वमपाहृथा भुवि ततो विततो निनदो द्विषाम् ॥७॥",
        "index": 10,
        "shloka_num": 7
    },
    {
        "text": "क्व नु गत: पशुपाल इति क्रुधा कृतरणा यदुभिश्च जिता नृपा: ।\nन तु भवानुदचाल्यत तैरहो पिशुनकै: शुनकैरिव केसरी ॥८॥",
        "index": 11,
        "shloka_num": 8
    },
    {
        "text": "तदनु रुक्मिणमागतमाहवे वधमुपेक्ष्य निबध्य विरूपयन् ।\nहृतमदं परिमुच्य बलोक्तिभि: पुरमया रमया सह कान्तया ॥९॥",
        "index": 12,
        "shloka_num": 9
    },
    {
        "text": "नवसमागमलज्जितमानसां प्रणयकौतुकजृम्भितमन्मथाम् ।\nअरमय: खलु नाथ यथासुखं रहसि तां हसितांशुलसन्मुखीम् ॥१०॥",
        "index": 13,
        "shloka_num": 10
    },
    {
        "text": "विविधनर्मभिरेवमहर्निशं प्रमदमाकलयन् पुनरेकदा ।\nऋजुमते: किल वक्रगिरा भवान् वरतनोरतनोदतिलोलताम् ॥११॥",
        "index": 14,
        "shloka_num": 11
    },
    {
        "text": "तदधिकैरथ लालनकौशलै: प्रणयिनीमधिकं सुखयन्निमाम् ।\nअयि मुकुन्द भवच्चरितानि न: प्रगदतां गदतान्तिमपाकुरु ॥१२॥",
        "index": 15,
        "shloka_num": null
    }
]