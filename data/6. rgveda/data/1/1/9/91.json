[
  {
    "text": "६ कश्यपो मारीच:  । पवमान: सोम:  । त्रिष्टुप्  ।",
    "index": 0,
    "shloka_num": null
  },
  {
    "text": "अस॑र्जि॒ वक्वा॒ रथ्ये॒ यथा॒जौ धि॒या म॒नोता॑ प्रथ॒मो म॑नी॒षी  ।",
    "index": 1,
    "shloka_num": null
  },
  {
    "text": "दश॒ स्वसा॑रो॒ अधि॒ सानो॒ अव्येऽज॑न्ति॒ वह्निं॒ सद॑ना॒न्यच्छ॑  ॥१॥",
    "index": 2,
    "shloka_num": 1
  },
  {
    "text": "वी॒ती जन॑स्य दि॒व्यस्य॑ क॒व्यैरधि॑ सुवा॒नो न॑हु॒ष्ये॑भि॒रिन्दु॑:  ।",
    "index": 3,
    "shloka_num": null
  },
  {
    "text": "प्र यो नृभि॑र॒मृतो॒ मर्त्ये॑भिर्मर्मृजा॒नोऽवि॑भि॒र्गोभि॑र॒द्भिः  ॥२॥",
    "index": 4,
    "shloka_num": 2
  },
  {
    "text": "वृषा॒ वृष्णे॒ रोरु॑वदं॒शुर॑स्मै॒ पव॑मानो॒ रुश॑दीर्ते॒ पयो॒ गोः  ।",
    "index": 5,
    "shloka_num": null
  },
  {
    "text": "स॒हस्र॒मृक्वा॑ प॒थिभि॑र्वचो॒विद॑ध्व॒स्मभि॒: सूरो॒ अण्वं॒ वि या॑ति  ॥३॥",
    "index": 6,
    "shloka_num": 3
  },
  {
    "text": "रु॒जा दृ॒ळ्हा चि॑द्र॒क्षस॒: सदां॑सि पुना॒न इ॑न्द ऊर्णुहि॒ वि वाजा॑न्  ।",
    "index": 7,
    "shloka_num": null
  },
  {
    "text": "वृ॒श्चोपरि॑ष्टात्तुज॒ता व॒धेन॒ ये अन्ति॑ दू॒रादु॑पना॒यमे॑षाम्  ॥४॥",
    "index": 8,
    "shloka_num": 4
  },
  {
    "text": "स प्र॑त्न॒वन्नव्य॑से विश्ववार सू॒क्ताय॑ प॒थः कृ॑णुहि॒ प्राच॑:  ।",
    "index": 9,
    "shloka_num": null
  },
  {
    "text": "ये दु॒:षहा॑सो व॒नुषा॑ बृ॒हन्त॒स्ताँस्ते॑ अश्याम पुरुकृत्पुरुक्षो  ॥५॥",
    "index": 10,
    "shloka_num": 5
  },
  {
    "text": "ए॒वा पु॑ना॒नो अ॒पः स्व१र्गा अ॒स्मभ्यं॑ तो॒का तन॑यानि॒ भूरि॑  ।",
    "index": 11,
    "shloka_num": null
  },
  {
    "text": "शं न॒: क्षेत्र॑मु॒रु ज्योतीं॑षि सोम॒ ज्योङ्न॒: सूर्यं॑ दृ॒शये॑ रिरीहि  ॥६॥",
    "index": 12,
    "shloka_num": 6
  }
]
