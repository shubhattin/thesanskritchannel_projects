[
  {
    "text": "२० भौमोऽत्रिः । विश्वे देवाः  । त्रिष्टुप्, १६-१७ अतिजगती, २० एकपदा विराट् ।",
    "index": 0,
    "shloka_num": null
  },
  {
    "text": "को नु वां॑ मित्रावरुणावृता॒यन् दि॒वो वा॑ म॒हः पार्थि॑वस्य वा॒ दे  ।",
    "index": 1,
    "shloka_num": null
  },
  {
    "text": "ऋ॒तस्य॑ वा॒ सद॑सि॒ त्रासी॑थां नो यज्ञाय॒ते वा॑ पशु॒षो न वाजा॑न्  ॥१॥",
    "index": 2,
    "shloka_num": 1
  },
  {
    "text": "ते नो॑ मि॒त्रो वरु॑णो अर्य॒मायुरिन्द्र॑ ऋभु॒क्षा म॒रुतो॑ जुषन्त  ।",
    "index": 3,
    "shloka_num": null
  },
  {
    "text": "नमो॑भिर्वा॒ ये दध॑ते सुवृ॒क्तिं स्तोमं॑ रु॒द्राय॑ मी॒ळहुषे॑ स॒जोषा॑:  ॥२॥",
    "index": 4,
    "shloka_num": 2
  },
  {
    "text": "आ वां॒ येष्ठा॑श्विना हु॒वध्यै॒ वात॑स्य॒ पत्म॒न् रथ्य॑स्य पु॒ष्टौ  ।",
    "index": 5,
    "shloka_num": null
  },
  {
    "text": "उ॒त वा॑ दि॒वो असु॑राय॒ मन्म॒ प्रान्धां॑सीव॒ यज्य॑वे भरध्वम्  ॥३॥",
    "index": 6,
    "shloka_num": 3
  },
  {
    "text": "प्र स॒क्षणो॑ दि॒व्यः कण्व॑होता त्रि॒तो दि॒वः स॒जोषा॒ वातो॑ अ॒ग्निः  ।",
    "index": 7,
    "shloka_num": null
  },
  {
    "text": "पू॒षा भग॑: प्रभृ॒थे वि॒श्वभो॑जा आ॒जिं न ज॑ग्मुरा॒श्व॑श्वतमाः  ॥४॥",
    "index": 8,
    "shloka_num": 4
  },
  {
    "text": "प्र वो॑ र॒यिं यु॒क्ताश्वं॑ भरध्वं रा॒य एषेऽव॑से दधीत॒ धीः  ।",
    "index": 9,
    "shloka_num": null
  },
  {
    "text": "सु॒शेव॒ एवै॑रौशि॒जस्य॒ होता॒ ये व॒ एवा॑ मरुतस्तु॒राणा॑म्  ॥५॥",
    "index": 10,
    "shloka_num": 5
  },
  {
    "text": "प्र वो॑ वा॒युं र॑थ॒युजं॑ कृणुध्वं॒ प्र दे॒वं विप्रं॑ पनि॒तार॑म॒र्कैः  ।",
    "index": 11,
    "shloka_num": null
  },
  {
    "text": "इ॒षु॒ध्यव॑ ऋत॒साप॒: पुरं॑धी॒र्वस्वी॑र्नो॒ अत्र॒ पत्नी॒रा धि॒ये धु॑:  ॥६॥",
    "index": 12,
    "shloka_num": 6
  },
  {
    "text": "उप॑ व॒ एषे॒ वन्द्ये॑भिः शू॒षैः प्र य॒ह्वी दि॒वश्चि॒तय॑द्भिर॒र्कैः  ।",
    "index": 13,
    "shloka_num": null
  },
  {
    "text": "उ॒षासा॒नक्ता॑ वि॒दुषी॑व॒ विश्व॒मा हा॑ वहतो॒ मर्त्या॑य य॒ज्ञम्  ॥७॥",
    "index": 14,
    "shloka_num": 7
  },
  {
    "text": "अ॒भि वो॑ अर्चे पो॒ष्याव॑तो॒ नॄन् वास्तो॒ष्पतिं॒ त्वष्टा॑रं॒ ररा॑णः  ।",
    "index": 15,
    "shloka_num": null
  },
  {
    "text": "धन्या॑ स॒जोषा॑ धि॒षणा॒ नमो॑भि॒र्वन॒स्पतीँ॒रोष॑धी रा॒य एषे॑  ॥८॥",
    "index": 16,
    "shloka_num": 8
  },
  {
    "text": "तु॒जे न॒स्तने॒ पर्व॑ताः सन्तु॒ स्वैत॑वो॒ ये वस॑वो॒ न वी॒राः  ।",
    "index": 17,
    "shloka_num": null
  },
  {
    "text": "प॒नि॒त आ॒प्त्यो य॑ज॒तः सदा॑ नो॒ वर्धा॑न्न॒: शंसं॒ नर्यो॑ अ॒भिष्टौ॑  ॥९॥",
    "index": 18,
    "shloka_num": 9
  },
  {
    "text": "वृष्णो॑ अस्तोषि भू॒म्यस्य॒ गर्भं॑ त्रि॒तो नपा॑तम॒पां सु॑वृ॒क्ति  ।",
    "index": 19,
    "shloka_num": null
  },
  {
    "text": "गृ॒णी॒ते अ॒ग्निरे॒तरी॒ न शू॒षैः शो॒चिष्के॑शो॒ नि रि॑णाति॒ वना॑  ॥१०॥ ॥",
    "index": 20,
    "shloka_num": null
  },
  {
    "text": "क॒था म॒हे रु॒द्रिया॑य ब्रवाम॒ कद्रा॒ये चि॑कि॒तुषे॒ भगा॑य  ।",
    "index": 21,
    "shloka_num": null
  },
  {
    "text": "आप॒ ओष॑धीरु॒त नो॑ऽवन्तु॒ द्यौर्वना॑ गि॒रयो॑ वृ॒क्षके॑शाः  ॥११॥ ॥",
    "index": 22,
    "shloka_num": null
  },
  {
    "text": "शृ॒णोतु॑ न ऊ॒र्जां पति॒र्गिर॒: स नभ॒स्तरी॑याँ इषि॒रः परि॑ज्मा  ।",
    "index": 23,
    "shloka_num": null
  },
  {
    "text": "शृ॒ण्वन्त्वाप॒: पुरो॒ न शु॒भ्राः परि॒ स्रुचो॑ बबृहा॒णस्याद्रे॑:  ॥१२॥",
    "index": 24,
    "shloka_num": 12
  },
  {
    "text": "वि॒दा चि॒न्नु म॑हान्तो॒ ये व॒ एवा॒ ब्रवा॑म दस्मा॒ वार्यं॒ दधा॑नाः  ।",
    "index": 25,
    "shloka_num": null
  },
  {
    "text": "वय॑श्च॒न सु॒भ्व१ आव॑ यन्ति क्षु॒भा मर्त॒मनु॑यतं वध॒स्नैः  ॥१३॥",
    "index": 26,
    "shloka_num": 13
  },
  {
    "text": "आ दैव्या॑नि॒ पार्थि॑वानि॒ जन्मा॒पश्चाच्छा॒ सुम॑खाय वोचम्  ।",
    "index": 27,
    "shloka_num": null
  },
  {
    "text": "वर्ध॑न्तां॒ द्यावो॒ गिर॑श्च॒न्द्राग्रा॑ उ॒दा व॑र्धन्ताम॒भिषा॑ता॒ अर्णा॑:  ॥१४॥",
    "index": 28,
    "shloka_num": 14
  },
  {
    "text": "प॒देप॑दे मे जरि॒मा नि धा॑यि॒ वरू॑त्री वा श॒क्रा या पा॒युभि॑श्च  ।",
    "index": 29,
    "shloka_num": null
  },
  {
    "text": "सिष॑क्तु मा॒ता म॒ही र॒सा न॒: स्मत् सू॒रिभि॑र्ऋजु॒हस्त॑ ऋजु॒वनि॑:  ॥१५॥",
    "index": 30,
    "shloka_num": 15
  },
  {
    "text": "क॒था दा॑शेम॒ नम॑सा सु॒दानू॑नेव॒या म॒रुतो॒ अच्छो॑क्तौ॒ प्रश्र॑वसो म॒रुतो॒ अच्छो॑क्तौ  ।",
    "index": 31,
    "shloka_num": null
  },
  {
    "text": "मा नोऽहि॑र्बु॒ध्न्यो॑ रि॒षे धा॑द॒स्माकं॑ भूदुपमाति॒वनि॑:  ॥१६॥",
    "index": 32,
    "shloka_num": 16
  },
  {
    "text": "इति॑ चि॒न्नु प्र॒जायै॑ पशु॒मत्यै॒ देवा॑सो॒ वन॑ते॒ मर्त्यो॑ व॒ आ दे॑वासो वनते॒ मर्त्यो॑ वः  ।",
    "index": 33,
    "shloka_num": null
  },
  {
    "text": "अत्रा॑ शि॒वां त॒न्वो॑ धा॒सिम॒स्या ज॒रां चि॑न्मे॒ निर्ऋ॑तिर्जग्रसीत  ॥१७॥",
    "index": 34,
    "shloka_num": 17
  },
  {
    "text": "तां वो॑ देवाः सुम॒तिमू॒र्जय॑न्ती॒मिष॑मश्याम वसव॒: शसा॒ गोः  ।",
    "index": 35,
    "shloka_num": null
  },
  {
    "text": "सा न॑: सु॒दानु॑र्मृ॒ळय॑न्ती दे॒वी प्रति॒ द्रव॑न्ती सुवि॒ताय॑ गम्याः  ॥१८॥",
    "index": 36,
    "shloka_num": 18
  },
  {
    "text": "अ॒भि न॒ इळा॑ यू॒थस्य॑ मा॒ता स्मन्न॒दीभि॑रु॒र्वशी॑ वा गृणातु  ।",
    "index": 37,
    "shloka_num": null
  },
  {
    "text": "उ॒र्वशी॑ वा बृहद्दि॒वा गृ॑णा॒नाऽभ्यू॑र्ण्वा॒ना प्र॑भृ॒थस्या॒योः  ॥१९॥",
    "index": 38,
    "shloka_num": 19
  },
  {
    "text": "सिष॑क्तु न ऊर्ज॒व्य॑स्य पु॒ष्टेः  ॥२०॥ ॥",
    "index": 39,
    "shloka_num": null
  }
]
