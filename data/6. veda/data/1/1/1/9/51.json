[
  {
    "text": "५ उचथ्य आङ्गिरसः । पवमानः सोमः । गायत्री ।",
    "index": 0,
    "shloka_num": null
  },
  {
    "text": "अध्व॑र्यो॒ अद्रि॑भिः सु॒तं सोमं॑ प॒वित्र॒ आ सृ॑ज ।\nपु॒नी॒हीन्द्रा॑य॒ पात॑वे ॥१॥",
    "index": 1,
    "shloka_num": 1
  },
  {
    "text": "दि॒वः पी॒यूष॑मुत्त॒मं सोम॒मिन्द्रा॑य व॒ज्रिणे॑ ।\nसु॒नोता॒ मधु॑मत्तमम् ॥२॥",
    "index": 2,
    "shloka_num": 2
  },
  {
    "text": "तव॒ त्य इ॑न्दो॒ अन्ध॑सो दे॒वा मधो॒र्व्य॑श्नते ।\nपव॑मानस्य म॒रुतः॑ ॥३॥",
    "index": 3,
    "shloka_num": 3
  },
  {
    "text": "त्वं हि सो॑म व॒र्धय॑न्त्सु॒तो मदा॑य॒ भूर्ण॑ये ।\nवृष॑न्त्स्तो॒तार॑मू॒तये॑ ॥४॥",
    "index": 4,
    "shloka_num": 4
  },
  {
    "text": "अ॒भ्य॑र्ष विचक्षण प॒वित्रं॒ धार॑या सु॒तः ।\nअ॒भि वाज॑मु॒त श्रवः॑ ॥५॥",
    "index": 5,
    "shloka_num": 5
  }
]
