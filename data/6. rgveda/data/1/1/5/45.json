[
  {
    "text": "११ सदापृणा आत्रेयः । विश्वे देवाः । त्रिष्टुप् ९ पुरस्ताज्ज्योतिः ।",
    "index": 0,
    "shloka_num": null
  },
  {
    "text": "वि॒दा दि॒वो वि॒ष्यन्नद्रि॑मु॒क्थैरा॑य॒त्या उ॒षसो॑ अ॒र्चिनो॑ गुः ।",
    "index": 1,
    "shloka_num": null
  },
  {
    "text": "अपा॑वृत व्र॒जिनी॒रुत् स्व॑र्गा॒द् वि दुरो॒ मानु॑षीर्दे॒व आ॑वः ॥१॥",
    "index": 2,
    "shloka_num": 1
  },
  {
    "text": "वि सूर्यो॑ अ॒मतिं॒ न श्रियं॑ सा॒दोर्वाद् गवां॑ मा॒ता जा॑न॒ती गा॑त् ।",
    "index": 3,
    "shloka_num": null
  },
  {
    "text": "धन्व॑र्णसो न॒द्य१: खादो॑अर्णा॒: स्थूणे॑व॒ सुमि॑ता दृंहत॒ द्यौः ॥२॥",
    "index": 4,
    "shloka_num": 2
  },
  {
    "text": "अ॒स्मा उ॒क्थाय॒ पर्व॑तस्य॒ गर्भो॑ म॒हीनां॑ ज॒नुषे॑ पू॒र्व्याय॑ ।",
    "index": 5,
    "shloka_num": null
  },
  {
    "text": "वि पर्व॑तो॒ जिही॑त॒ साध॑त॒ द्यौरा॒विवा॑सन्तो दसयन्त॒ भूम॑ ॥३॥",
    "index": 6,
    "shloka_num": 3
  },
  {
    "text": "सू॒क्तेभि॑र्वो॒ वचो॑भिर्दे॒वजु॑ष्टै॒रिन्द्रा॒ न्व१ग्नी अव॑से हु॒वध्यै॑ ।",
    "index": 7,
    "shloka_num": null
  },
  {
    "text": "उ॒क्थेभि॒र्हि ष्मा॑ क॒वय॑: सुय॒ज्ञा आ॒विवा॑सन्तो म॒रुतो॒ यज॑न्ति ॥४॥",
    "index": 8,
    "shloka_num": 4
  },
  {
    "text": "एतो॒ न्व१द्य सु॒ध्यो॒३ भवा॑म॒ प्र दु॒च्छुना॑ मिनवामा॒ वरी॑यः ।",
    "index": 9,
    "shloka_num": null
  },
  {
    "text": "आ॒रे द्वेषां॑सि सनु॒तर्द॑धा॒माऽया॑म॒ प्राञ्चो॒ यज॑मान॒मच्छ॑ ॥५॥",
    "index": 10,
    "shloka_num": 5
  },
  {
    "text": "एता॒ धियं॑ कृ॒णवा॑मा सखा॒योऽप॒ या मा॒ताँ ऋ॑णु॒त व्र॒जं गोः ।",
    "index": 11,
    "shloka_num": null
  },
  {
    "text": "यया॒ मनु॑र्विशिशि॒प्रं जि॒गाय॒ यया॑ व॒णिग्व॒ङ्कुरापा॒ पुरी॑षम् ॥६॥",
    "index": 12,
    "shloka_num": 6
  },
  {
    "text": "अनू॑नो॒दत्र॒ हस्त॑यतो॒ अद्रि॒रार्च॒न् येन॒ दश॑ मा॒सो नव॑ग्वाः ।",
    "index": 13,
    "shloka_num": null
  },
  {
    "text": "ऋ॒तं य॒ती स॒रमा॒ गा अ॑विन्द॒द् विश्वा॑नि स॒त्याङ्गि॑राश्चकार ॥७॥",
    "index": 14,
    "shloka_num": 7
  },
  {
    "text": "विश्वे॑ अ॒स्या व्युषि॒ माहि॑नाया॒: सं यद् गोभि॒रङ्गि॑रसो॒ नव॑न्त ।",
    "index": 15,
    "shloka_num": null
  },
  {
    "text": "उत्स॑ आसां पर॒मे स॒धस्थ॑ ऋ॒तस्य॑ प॒था स॒रमा॑ विद॒द् गाः ॥८॥",
    "index": 16,
    "shloka_num": 8
  },
  {
    "text": "आ सूर्यो॑ यातु स॒प्ताश्व॒: क्षेत्रं॒ यद॑स्योर्वि॒या दी॑र्घया॒थे ।",
    "index": 17,
    "shloka_num": null
  },
  {
    "text": "र॒घुः श्ये॒नः प॑तय॒दन्धो॒ अच्छा॒ युवा॑ क॒विर्दी॑दय॒द् गोषु॒ गच्छ॑न् ॥९॥",
    "index": 18,
    "shloka_num": 9
  },
  {
    "text": "आ सूर्यो॑ अरुहच्छु॒क्रमर्णोऽयु॑क्त॒ यद्ध॒रितो॑ वी॒तपृ॑ष्ठाः ।",
    "index": 19,
    "shloka_num": null
  },
  {
    "text": "उ॒द्ना न नाव॑मनयन्त॒ धीरा॑ आशृण्व॒तीरापो॑ अ॒र्वाग॑तिष्ठन् ॥१०॥",
    "index": 20,
    "shloka_num": 10
  },
  {
    "text": "धियं॑ वो अ॒प्सु द॑धिषे स्व॒र्षां ययात॑र॒न् दश॑ मा॒सो नव॑ग्वाः ।",
    "index": 21,
    "shloka_num": null
  },
  {
    "text": "अ॒या धि॒या स्या॑म दे॒वगो॑पा अ॒या धि॒या तु॑तुर्या॒मात्यंह॑: ॥११॥",
    "index": 22,
    "shloka_num": 11
  }
]
