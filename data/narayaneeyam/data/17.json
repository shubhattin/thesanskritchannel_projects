[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "सप्तदशम् दशकम्",
        "index": 2,
        "shloka_num": null
    },
    {
        "text": "ध्रुव चरितम्",
        "index": 3,
        "shloka_num": null
    },
    {
        "text": "उत्तानपादनृपतेर्मनुनन्दनस्य\nजाया बभूव सुरुचिर्नितरामभीष्टा ।\nअन्या सुनीतिरिति भर्तुरनादृता सा\nत्वामेव नित्यमगति: शरणं गताऽभूत् ॥१॥",
        "index": 4,
        "shloka_num": 1
    },
    {
        "text": "अङ्के पितु: सुरुचिपुत्रकमुत्तमं तं\nदृष्ट्वा ध्रुव: किल सुनीतिसुतोऽधिरोक्ष्यन् ।\nआचिक्षिपे किल शिशु: सुतरां सुरुच्या\nदुस्सन्त्यजा खलु भवद्विमुखैरसूया ॥२॥",
        "index": 5,
        "shloka_num": 2
    },
    {
        "text": "त्वन्मोहिते पितरि पश्यति दारवश्ये\nदूरं दुरुक्तिनिहत: स गतो निजाम्बाम् ।\nसाऽपि स्वकर्मगतिसन्तरणाय पुंसां\nत्वत्पादमेव शरणं शिशवे शशंस ॥३॥",
        "index": 6,
        "shloka_num": 3
    },
    {
        "text": "आकर्ण्य सोऽपि भवदर्चननिश्चितात्मा\nमानी निरेत्य नगरात् किल पञ्चवर्ष: ।\nसन्दृष्टनारदनिवेदितमन्त्रमार्ग:\nत्वामारराध तपसा मधुकाननान्ते ॥४॥",
        "index": 7,
        "shloka_num": 4
    },
    {
        "text": "ताते विषण्णहृदये नगरीं गतेन\nश्रीनारदेन परिसान्त्वितचित्तवृत्तौ ।\nबालस्त्वदर्पितमना: क्रमवर्धितेन\nनिन्ये कठोरतपसा किल पञ्चमासान् ॥५॥",
        "index": 8,
        "shloka_num": 5
    },
    {
        "text": "तावत्तपोबलनिरुच्छ्वसिते दिगन्ते\nदेवार्थितस्त्वमुदयत्करुणार्द्रचेता: ।\nत्वद्रूपचिद्रसनिलीनमते: पुरस्ताद्\nआविर्बभूविथ विभो गरुडाधिरूढ: ॥६॥",
        "index": 9,
        "shloka_num": 6
    },
    {
        "text": "त्वद्दर्शनप्रमदभारतरङ्गितं तं\nदृग्भ्यां निमग्नमिव रूपरसायने ते ।\nतुष्टूषमाणमवगम्य कपोलदेशे\nसंस्पृष्टवानसि दरेण तथाऽऽदरेण ॥७॥",
        "index": 10,
        "shloka_num": 7
    },
    {
        "text": "तावद्विबोधविमलं प्रणुवन्तमेनम्\nआभाषथास्त्वमवगम्य तदीयभावम् ।\nराज्यं चिरं समनुभूय भजस्व भूय:\nसर्वोत्तरं ध्रुव पदं विनिवृत्तिहीनम् ॥८॥",
        "index": 11,
        "shloka_num": 8
    },
    {
        "text": "इत्यूचिषि त्वयि गते नृपनन्दनोऽसौ\nआनन्दिताखिलजनो नगरीमुपेत: ।\nरेमे चिरं भवदनुग्रहपूर्णकाम:\nताते गते च वनमादृतराज्यभार: ॥९॥",
        "index": 12,
        "shloka_num": 9
    },
    {
        "text": "यक्षेण देव निहते पुनरुत्तमेऽस्मिन्\nयक्षै: स युद्धनिरतो विरतो मनूक्त्या ।\nशान्त्या प्रसन्नहृदयाद्धनदादुपेतात्\nत्वद्भक्तिमेव सुदृढामवृणोन्महात्मा ॥१०॥",
        "index": 13,
        "shloka_num": 10
    },
    {
        "text": "अन्ते भवत्पुरुषनीतविमानयातो\nमात्रा समं ध्रुवपदे मुदितोऽयमास्ते ।\nएवं स्वभृत्यजनपालनलोलधीस्त्वं\nवातालयाधिप निरुन्धि ममामयौघान् ॥११॥",
        "index": 14,
        "shloka_num": null
    }
]