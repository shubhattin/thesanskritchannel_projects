[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "सप्तचत्वारिंशम् दशकम्",
        "index": 2,
        "shloka_num": null
    },
    {
        "text": "उलूखल बन्धनम्",
        "index": 3,
        "shloka_num": null
    },
    {
        "text": "एकदा दधिविमाथकारिणीं मातरं समुपसेदिवान् भवान् ।\nस्तन्यलोलुपतया निवारयन्नङ्कमेत्य पपिवान् पयोधरौ ॥१॥",
        "index": 4,
        "shloka_num": 1
    },
    {
        "text": "अर्धपीतकुचकुड्मले त्वयि स्निग्धहासमधुराननाम्बुजे ।\nदुग्धमीश दहने परिस्रुतं धर्तुमाशु जननी जगाम ते ॥२॥",
        "index": 5,
        "shloka_num": 2
    },
    {
        "text": "सामिपीतरसभङ्गसङ्गतक्रोधभारपरिभूतचेतसा।\nमन्थदण्डमुपगृह्य पाटितं हन्त देव दधिभाजनं त्वया ॥३॥",
        "index": 6,
        "shloka_num": 3
    },
    {
        "text": "उच्चलद्ध्वनितमुच्चकैस्तदा सन्निशम्य जननी समाद्रुता ।\nत्वद्यशोविसरवद्ददर्श सा सद्य एव दधि विस्तृतं क्षितौ ॥४॥",
        "index": 7,
        "shloka_num": 4
    },
    {
        "text": "वेदमार्गपरिमार्गितं रुषा त्वामवीक्ष्य परिमार्गयन्त्यसौ ।\nसन्ददर्श सुकृतिन्युलूखले दीयमाननवनीतमोतवे ॥५॥",
        "index": 8,
        "shloka_num": 5
    },
    {
        "text": "त्वां प्रगृह्य बत भीतिभावनाभासुराननसरोजमाशु सा ।\nरोषरूषितमुखी सखीपुरो बन्धनाय रशनामुपाददे ॥६॥",
        "index": 9,
        "shloka_num": 6
    },
    {
        "text": "बन्धुमिच्छति यमेव सज्जनस्तं भवन्तमयि बन्धुमिच्छती ।\nसा नियुज्य रशनागुणान् बहून् द्व्यङ्गुलोनमखिलं किलैक्षत ॥७॥",
        "index": 10,
        "shloka_num": 7
    },
    {
        "text": "विस्मितोत्स्मितसखीजनेक्षितां स्विन्नसन्नवपुषं निरीक्ष्य ताम् ।\nनित्यमुक्तवपुरप्यहो हरे बन्धमेव कृपयाऽन्वमन्यथा: ॥८॥",
        "index": 11,
        "shloka_num": 8
    },
    {
        "text": "स्थीयतां चिरमुलूखले खलेत्यागता भवनमेव सा यदा।\nप्रागुलूखलबिलान्तरे तदा सर्पिरर्पितमदन्नवास्थिथा: ॥९॥",
        "index": 12,
        "shloka_num": 9
    },
    {
        "text": "यद्यपाशसुगमो विभो भवान् संयत: किमु सपाशयाऽनया ।\nएवमादि दिविजैरभिष्टुतो वातनाथ परिपाहि मां गदात् ॥१०॥",
        "index": 13,
        "shloka_num": 10
    }
]