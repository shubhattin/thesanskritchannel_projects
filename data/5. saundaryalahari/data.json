[
    {
        "text": "॥ सौंदर्य लहरी ॥",
        "index": 0,
        "shloka_num": null
    },
    {
        "text": "॥ प्रथमः भागः - आनंदलहरी (१-४१) ॥",
        "index": 1,
        "shloka_num": null
    },
    {
        "text": "भूमौ स्खलितपादानां भूमिरेवावलम्बनं ।\nत्वयि जातापराधानां त्वमेव शरणं शिवे ॥",
        "index": 2,
        "shloka_num": null
    },
    {
        "text": "शिवः शक्त्या युक्तो यदि भवति शक्तः प्रभवितुं\nन चेदेवं देवो न खलु कुशलः स्पन्दितुमपि ।\nअतस्त्वामाराध्यां हरिहरविरिञ्चादिभिरपि\nप्रणन्तुं स्तोतुं वा कथमकृतपुण्यः प्रभवति ॥१॥",
        "index": 3,
        "shloka_num": 1
    },
    {
        "text": "तनीयांसं पांसुं तव चरणपङ्केरुहभवं\nविरिञ्चिस्सञ्चिन्वन् विरचयति लोकानविकलम् ।\nवहत्येनं शौरिः कथमपि सहस्रेण शिरसां\nहरस्संक्षुद्यैनं भजति भसितोद्धूळनविधिम् ॥२॥",
        "index": 4,
        "shloka_num": 2
    },
    {
        "text": "अविद्यानामन्तस्तिमिरमिहिरद्वीपनगरी\nजडानां चैतन्यस्तबकमकरन्दस्रुतिझरी ।\nदरिद्राणां चिन्तामणिगुणनिका जन्मजलधौ\nनिमग्नानां दंष्ट्रा मुररिपुवराहस्य भवति ॥३॥",
        "index": 5,
        "shloka_num": 3
    },
    {
        "text": "त्वदन्यः पाणिभ्याम् अभयवरदो दैवतगणः\nत्वमेका नैवासि प्रकटितवराभीत्यभिनया ।\nभयात् त्रातुं दातुं फलमपि च वाञ्छासमधिकं\nशरण्ये लोकानां तव हि चरणावेव निपुणौ ॥४॥",
        "index": 6,
        "shloka_num": 4
    },
    {
        "text": "हरिस्त्वामाराध्य प्रणतजनसौभाग्यजननीं\nपुरा नारी भूत्वा पुररिपुमपि क्षोभमनयत् ।\nस्मरोऽपि त्वां नत्वा रतिनयनलेह्येन वपुषा\nमुनीनामप्यन्तः प्रभवति हि मोहाय महताम् ॥५॥",
        "index": 7,
        "shloka_num": 5
    },
    {
        "text": "धनुः पौष्पं मौर्वी मधुकरमयी पञ्च विशिखाः\nवसन्तः सामन्तो मलयमरुदायोधनरथः ।\nतथाप्येकः सर्वं हिमगिरिसुते कामपि कृपाम्\nअपाङ्गात्ते लब्ध्वा जगदिदमनङ्गो विजयते ॥६॥",
        "index": 8,
        "shloka_num": 6
    },
    {
        "text": "क्वणत्काञ्चीदामा करिकलभकुम्भस्तननता\nपरिक्षीणा मध्ये परिणतशरच्चन्द्रवदना ।\nधनुर्बाणान् पाशं सृणिमपि दधाना करतलैः\nपुरस्तादास्तां नः पुरमथितुराहोपुरुषिका ॥७॥",
        "index": 9,
        "shloka_num": 7
    },
    {
        "text": "सुधासिन्धोर्मध्ये सुरविटपिवाटीपरिवृते\nमणिद्वीपे नीपोपवनवति चिन्तामणिगृहे ।\nशिवाकारे मञ्चे परमशिवपर्यङ्कनिलयां\nभजन्ति त्वां धन्याः कतिचन चिदानन्दलहरीम् ॥८॥",
        "index": 10,
        "shloka_num": 8
    },
    {
        "text": "महीं मूलाधारे कमपि मणिपूरे हुतवहं\nस्थितं स्वाधिष्ठाने हृदि मरुतमाकाशमुपरि ।\nमनोऽपि भ्रूमध्ये सकलमपि भित्वा कुलपथं\nसहस्रारे पद्मे सह रहसि पत्या विहरसे ॥९॥",
        "index": 11,
        "shloka_num": 9
    },
    {
        "text": "सुधाधारासारैः चरणयुगळान्तर्विगळितैः\nप्रपञ्चं सिञ्चन्ती पुनरपि रसाम्नायमहसः ।\nअवाप्य स्वां भूमिं भुजगनिभमध्युष्टवलयं\nस्वमात्मानं कृत्वा स्वपिषि कुलकुण्डे कुहरिणि ॥१०॥",
        "index": 12,
        "shloka_num": 10
    },
    {
        "text": "चतुर्भिः श्रीकण्ठैः शिवयुवतिभिः पञ्चभिरपि\nप्रभिन्नाभिः शम्भोर्नवभिरपि मूलप्रकृतिभिः ।\nचतुश्चत्वारिंशद्वसुदळकळाश्रत्रिवलय\nत्रिरेखाभिः सार्धं तव शरणकोणाः परिणताः ॥११॥",
        "index": 13,
        "shloka_num": 11
    },
    {
        "text": "त्वदीयं सौन्दर्यं तुहिनगिरिकन्ये तुलयितुं\nकवीन्द्राः कल्पन्ते कथमपि विरिञ्चिप्रभृतयः ।\nयदालोकौत्सुक्यात् अमरललना यान्ति मनसा\nतपोभिर्दुष्प्रापाम् अपि गिरिशसायुज्यपदवीम् ॥१२॥",
        "index": 14,
        "shloka_num": 12
    },
    {
        "text": "नरं वर्षीयांसं नयनविरसं नर्मसु जडं\nतवापाङ्गालोके पतितमनुधावन्ति शतशः ।\nगळद्वेणीबन्धाः कुचकलशविस्रस्तसिचया\nहठात् त्रुट्यत्काञ्च्यो विगळितदुकूला युवतयः ॥१३॥",
        "index": 15,
        "shloka_num": 13
    },
    {
        "text": "क्षितौ षट्पञ्चाशद् द्विसमधिकपञ्चाशदुदके\nहुताशे द्वाषष्टिश्चतुरधिकपञ्चाशदनिले ।\nदिवि द्विष्षट्त्रिंशन्मनसि च चतुष्षष्टिरिति ये\nमयूखास्तेषामप्युपरि तव पादाम्बुजयुगम् ॥१४॥",
        "index": 16,
        "shloka_num": 14
    },
    {
        "text": "शरज्ज्योत्स्नाशुद्धां शशियुतजटाजूटमकुटां\nवरत्रासत्राणस्फटिकघटिकापुस्तककराम् ।\nसकृन्न त्वा नत्वा कथमिव सतां सन्निदधते\nमधुक्षीरद्राक्षामधुरिमधुरीणाः फणितयः ॥१५॥",
        "index": 17,
        "shloka_num": 15
    },
    {
        "text": "कवीन्द्राणां चेतःकमलवनबालातपरुचिं\nभजन्ते ये सन्तः कतिचिदरुणामेव भवतीम् ।\nविरिञ्चिप्रेयस्यास्तरुणतरशृङ्गारलहरी\nगभीराभिर्वाग्भिर्विदधति सतां रञ्जनममी ॥१६॥",
        "index": 18,
        "shloka_num": 16
    },
    {
        "text": "सवित्रीभिर्वाचां शशिमणिशिलाभङ्गरुचिभिः\nवशिन्याद्याभिस्त्वां सह जननि संचिन्तयति यः ।\nस कर्ता काव्यानां भवति महतां भङ्गिरुचिभिः\nवचोभिर्वाग्देवीवदनकमलामोदमधुरैः ॥१७॥",
        "index": 19,
        "shloka_num": 17
    },
    {
        "text": "तनुच्छायाभिस्ते तरुणतरणिश्रीसरणिभिः\nदिवं सर्वामुर्वीम् अरुणिमनिमग्नां स्मरति यः ।\nभवन्त्यस्य त्रस्यद्वनहरिणशालीननयनाः\nसहोर्वश्या वश्याः कति कति न गीर्वाणगणिकाः ॥१८॥",
        "index": 20,
        "shloka_num": 18
    },
    {
        "text": "मुखं बिन्दुं कृत्वा कुचयुगमधस्तस्य तदधो\nहरार्धं ध्यायेद्यो हरमहिषि ते मन्मथकळाम् ।\nस सद्यः संक्षोभं नयति वनिता इत्यतिलघु\nत्रिलोकीमप्याशु भ्रमयति रवीन्दुस्तनयुगाम् ॥१९॥",
        "index": 21,
        "shloka_num": 19
    },
    {
        "text": "किरन्तीमङ्गेभ्यः किरणनिकुरम्बामृतरसं\nहृदि त्वामाधत्ते हिमकरशिलामूर्तिमिव यः ।\nस सर्पाणां दर्पं शमयति शकुन्ताधिप इव\nज्वरप्लुष्टान् दृष्ट्या सुखयति सुधाधारसिरया ॥२०॥",
        "index": 22,
        "shloka_num": 20
    },
    {
        "text": "तटिल्लेखातन्वीं तपनशशिवैश्वानरमयीं\nनिषण्णां षण्णामप्युपरि कमलानां तव कळाम् ।\nमहापद्माटव्यां मृदितमलमायेन मनसा\nमहान्तः पश्यन्तो दधति परमाह्लादलहरीम् ॥२१॥",
        "index": 23,
        "shloka_num": 21
    },
    {
        "text": "भवानि त्वं दासे मयि वितर दृष्टिं सकरुणाम्\nइति स्तोतुं वाञ्छन् कथयति भवानि त्वमिति यः ।\nतदैव त्वं तस्मै दिशसि निजसायुज्यपदवीं\nमुकुन्दब्रह्मेन्द्रस्फुटमकुटनीराजितपदाम् ॥२२॥",
        "index": 24,
        "shloka_num": 22
    },
    {
        "text": "त्वया हृत्वा वामं वपुरपरितृप्तेन मनसा\nशरीरार्धं शम्भोरपरमपि शङ्के हृतमभूत् ।\nयदेतत्त्वद्रूपं सकलमरुणाभं त्रिनयनं\nकुचाभ्यामानम्रं कुटिलशशिचूडालमकुटम् ॥२३॥",
        "index": 25,
        "shloka_num": 23
    },
    {
        "text": "जगत्सूते धाता हरिरवति रुद्रः क्षपयते\nतिरस्कुर्वन्नेतत् स्वमपि वपुरीशस्तिरयति ।\nसदापूर्वः सर्वं तदिदमनुगृह्णाति च शिवः\nतवाज्ञामालम्ब्य क्षणचलितयोर्भ्रूलतिकयोः ॥२४॥",
        "index": 26,
        "shloka_num": 24
    },
    {
        "text": "त्रयाणां देवानां त्रिगुणजनितानां तव शिवे\nभवेत् पूजा पूजा तव चरणयोर्या विरचिता ।\nतथा हि त्वत्पादोद्वहनमणिपीठस्य निकटे\nस्थिता ह्येते शश्वन् मुकुळितकरोत्तंसमकुटाः ॥२५॥",
        "index": 27,
        "shloka_num": 25
    },
    {
        "text": "विरिञ्चिः पञ्चत्वं व्रजति हरिराप्नोति विरतिं\nविनाशं कीनाशो भजति धनदो याति निधनम् ।\nवितन्द्री माहेन्द्री विततिरपि संमीलितदृशा\nमहासंहारेऽस्मिन् विहरति सति त्वत्पतिरसौ ॥२६॥",
        "index": 28,
        "shloka_num": 26
    },
    {
        "text": "जपो जल्पः शिल्पं सकलमपि मुद्राविरचना\nगतिः प्रादक्षिण्यक्रमणमशनाद्याहुतिविधिः ।\nप्रणामस्संवेशः सुखमखिलमात्मार्पणदृशा\nसपर्यापर्यायस्तव भवतु यन्मे विलसितम् ॥२७॥",
        "index": 29,
        "shloka_num": 27
    },
    {
        "text": "सुधामप्यास्वाद्य प्रतिभयजरामृत्युहरिणीं\nविपद्यन्ते विश्वे विधिशतमखाद्या दिविषदः ।\nकराळं यत्क्ष्वेळं कबळितवतः कालकलना\nन शम्भोस्तन्मूलं तव जननि ताटङ्कमहिमा ॥२८॥",
        "index": 30,
        "shloka_num": 28
    },
    {
        "text": "किरीटं वैरिञ्चं परिहर पुरः कैटभभिदः\nकठोरे कोटीरे स्खलसि जहि जम्भारिमकुटम् ।\nप्रणम्रेष्वेतेषु प्रसभमुपयातस्य भवनं\nभवस्याभ्युत्थाने तव परिजनोक्तिर्विजयते ॥२९॥",
        "index": 31,
        "shloka_num": 29
    },
    {
        "text": "स्वदेहोद्भूताभिर्घृणिभिरणिमाद्याभिरभितो\nनिषेव्ये नित्ये त्वाम् अहमिति सदा भावयति यः ।\nकिमाश्चर्यं तस्य त्रिनयनसमृद्धिं तृणयतो\nमहासंवर्ताग्निर्विरचयति निराजनविधिम् ॥३०॥",
        "index": 32,
        "shloka_num": 30
    },
    {
        "text": "चतुष्षष्ट्या तन्त्रैः सकलमतिसंधाय भुवनं\nस्थितस्तत्तत्सिद्धिप्रसवपरतन्त्रैः पशुपतिः ।\nपुनस्त्वन्निर्बन्धात् अखिलपुरुषार्थैकघटना\nस्वतन्त्रं ते तन्त्रं क्षितितलमवातीतरदिदम् ॥३१॥",
        "index": 33,
        "shloka_num": 31
    },
    {
        "text": "शिवः शक्तिः कामः क्षितिरथ रविः शीतकिरणः\nस्मरो हंसः शक्रस्तदनु च परामारहरयः ।\nअमी हृल्लेखाभिस्तिसृभिरवसानेषु घटिता\nभजन्ते वर्णास्ते तव जननि नामावयवताम् ॥३२॥",
        "index": 34,
        "shloka_num": 32
    },
    {
        "text": "स्मरं योनिं लक्ष्मीं त्रितयमिदमादौ तव मनो\nर्निधायैके नित्ये निरवधिमहाभोगरसिकाः ।\nभजन्ति त्वां चिन्तामणिगुननिबद्धाक्षवलयाः\nशिवाग्नौ जुह्वन्तः सुरभिघृतधाराहुतिशतैः ॥३३॥",
        "index": 35,
        "shloka_num": 33
    },
    {
        "text": "शरीरं त्वं शम्भोः शशिमिहिरवक्षोरुहयुगं\nतवात्मानं मन्ये भगवति नवात्मानमनघम् ।\nअतश्शेषश्शेषीत्ययमुभयसाधारणतया\nस्थितः संबन्धो वां समरसपरानन्दपरयोः ॥३४॥",
        "index": 36,
        "shloka_num": 34
    },
    {
        "text": "मनस्त्वं व्योम त्वं मरुदसि मरुत्सारथिरसि\nत्वमापस्त्वं भूमिः त्वयि परिणतायां न हि परम् ।\nत्वमेव स्वात्मानं परिणमयितुं विश्ववपुषा\nचिदानन्दाकारं शिवयुवति भावेन बिभृषे ॥३५॥",
        "index": 37,
        "shloka_num": 35
    },
    {
        "text": "तवाज्ञाचक्रस्थं तपनशशिकोटिद्युतिधरं\nपरं शम्भुं वन्दे परिमिळितपार्श्वं परचिता ।\nयमाराध्यन् भक्त्या रविशशिशुचीनामविषये\nनिरालोकेऽलोके निवसति हि भालोकभुवने ॥३६॥",
        "index": 38,
        "shloka_num": 36
    },
    {
        "text": "विशुद्धौ ते शुद्धस्फटिकविशदं व्योमजनकं\nशिवं सेवे देवीम् अपि शिवसमानव्यवसिताम् ।\nययोः कान्त्या यान्त्याः शशिकिरणसारूप्यसरणे\nविधूतान्तर्ध्वान्ता विलसति चकोरीव जगती ॥३७॥",
        "index": 39,
        "shloka_num": 37
    },
    {
        "text": "समुन्मीलत् संवित् कमलमकरन्दैकरसिकं\nभजे हंसद्वन्द्वं किमपि महतां मानसचरम् ।\nयदालापादष्टादशगुणितविद्यापरिणतिः\nयदादत्ते दोषाद् गुणमखिलमद्भ्यः पय इव ॥३८॥",
        "index": 40,
        "shloka_num": 38
    },
    {
        "text": "तव स्वाधिष्ठाने हुतवहमधिष्ठाय निरतं\nतमीडे संवर्तं जननि महतीं तां च समयाम् ।\nयदालोके लोकान् दहति महति क्रोधकलिते\nदयार्द्रा या दृष्टिः शिशिरमुपचारं रचयति ॥३९॥",
        "index": 41,
        "shloka_num": 39
    },
    {
        "text": "तटित्त्वन्तं शक्त्या तिमिरपरिपन्थिस्फुरणया\nस्फुरन्नानारत्नाभरणपरिणद्धेन्द्रधनुषम् ।\nतव श्यामं मेघं कमपि मणिपूरैकशरणं\nनिषेवे वर्षन्तं हरमिहिरतप्तं त्रिभुवनम् ॥४०॥",
        "index": 42,
        "shloka_num": 40
    },
    {
        "text": "तवाधारे मूले सह समयया लास्यपरया\nनवात्मानं मन्ये नवरसमहाताण्डवनटम् ।\nउभाभ्यामेताभ्याम् उदयविधिमुद्दिश्य दयया\nसनाथाभ्यां जज्ञे जनकजननीमज्जगदिदम् ॥४१॥",
        "index": 43,
        "shloka_num": 41
    },
    {
        "text": "॥ द्वितीयो भागः - सौन्दर्यलहरी (४०-१००) ॥",
        "index": 44,
        "shloka_num": null
    },
    {
        "text": "गतैर्माणिक्यत्वं गगनमणिभिः सान्द्रघटितं\nकिरीटं ते हैमं हिमगिरिसुते कीर्तयति यः ।\nस नीडेयच्छायाच्छुरणशबलं चन्द्रशकलं\nधनुः शौनासीरं किमिति न निबध्नाति धिषणाम् ॥४२॥",
        "index": 45,
        "shloka_num": 42
    },
    {
        "text": "धुनोतु ध्वान्तं नः तुळितदळितेन्दीवरवनं\nघनस्निग्धश्लक्ष्णं चिकुरनिकुरुम्बं तव शिवे ।\nयदीयं सौरभ्यं सहजमुपलब्धुं सुमनसो\nवसन्त्यस्मिन् मन्ये वलमथनवाटीविटपिनाम् ॥४३॥",
        "index": 46,
        "shloka_num": 43
    },
    {
        "text": "तनोतु क्षेमं नः तव वदनसौन्दर्यलहरी\nपरीवाहस्रोतः सरणिरिव सीमन्तसरणिः ।\nवहन्ती सिन्दूरं प्रबलकबरीभारतिमिर\nद्विषां बृन्दैर्बन्दीकृतमिव नवीनार्ककिरणम् ॥४४॥",
        "index": 47,
        "shloka_num": 44
    },
    {
        "text": "अराळैः स्वाभाव्यत् अळिकलभसश्रीभिरलकैः\nपरीतं ते वक्त्रं परिहसति पङ्केरुहरुचिम् ।\nदरस्मेरे यस्मिन् दशनरुचिकिञ्जल्करुचिरे\nसुगन्धौ माद्यन्ति स्मरदहनचक्षुर्मधुलिहः ॥४५॥",
        "index": 48,
        "shloka_num": 45
    },
    {
        "text": "ललाटं लावण्यद्युतिविमलमाभाति तव यत्\nद्वितीयं तन्मन्ये मकुटघटितं चन्द्रशकलम् ।\nविपर्यासन्यासात् उभयमपि संभूय च मिथः\nसुधालेपस्यूतिः परिणमति राकाहिमकरः ॥४६॥",
        "index": 49,
        "shloka_num": 46
    },
    {
        "text": "भ्रुवौ भुग्ने किंचिद्भुवनभयभङ्गव्यसनिनि\nत्वदीये नेत्राभ्यां मधुकररुचिभ्यां धृतगुणम् ।\nधनुर्मन्ये सव्येतरकरगृहीतं रतिपतेः\nप्रकोष्ठे मुष्टौ च स्थगयति निगूढान्तरमुमे ॥४७॥",
        "index": 50,
        "shloka_num": 47
    },
    {
        "text": "अहः सूते सव्यं तव नयनमर्कात्मकतया\nत्रियामां वामं ते सृजति रजनीनायकतया ।\nतृतीया ते दृष्टिः दरदळितहेमाम्बुजरुचिः\nसमाधत्ते संध्यां दिवसनिशयोरन्तरचरीम् ॥४८॥",
        "index": 51,
        "shloka_num": 48
    },
    {
        "text": "विशाला कळ्याणी स्फुटरुचिरयोध्या कुवलयैः\nकृपाधाराधारा किमपि मधुराभोगवतिका ।\nअवन्ती दृष्टिस्ते बहुनगरविस्तारविजया\nध्रुवं तत्तन्नामव्यवहरणयोग्या विजयते ॥४९॥",
        "index": 52,
        "shloka_num": 49
    },
    {
        "text": "कवीनां संदर्भस्तबकमकरन्दैकरसिकं\nकटाक्षव्याक्षेपभ्रमरकलभौ कर्णयुगळम् ।\nअमुञ्चन्तौ दृष्ट्वा तव नवरसास्वादतरळौ\nअसूयासंसर्गात् अळिकनयनं किंचिदरुणम् ॥५०॥",
        "index": 53,
        "shloka_num": 50
    },
    {
        "text": "शिवे शृङ्गारार्द्रा तदितरजने कुत्सनपरा\nसरोषा गङ्गायां गिरिशचरिते विस्मयवती ।\nहराहिभ्यो भीता सरसिरुहसौभाग्यजयिनी\nसखीषु स्मेरा ते मयि जननि दृष्टिः सकरुणा ॥५१॥",
        "index": 54,
        "shloka_num": 51
    },
    {
        "text": "गते कर्णाभ्यर्णं गरुत इव पक्ष्माणि दधती\nपुरां भेत्तुश्चित्तप्रशमरसविद्रावणफले ।\nइमे नेत्रे गोत्राधरपतिकुलोत्तंसकलिके\nतवाकर्णाकृष्टस्मरशरविलासं कलयतः ॥५२॥",
        "index": 55,
        "shloka_num": 52
    },
    {
        "text": "विभक्तत्रैवर्ण्यं व्यतिकरितलीलाञ्जनतया\nविभाति त्वन्नेत्रत्रितयमिदमीशानदयिते ।\nपुनः स्रष्टुं देवान् द्रुहिणहरिरुद्रानुपरतान्\nरजः सत्त्वं बिभ्रत्तम इति गुणानां त्रयमिव ॥५३॥",
        "index": 56,
        "shloka_num": 53
    },
    {
        "text": "पवित्रीकर्तुं नः पशुपतिपराधीनहृदये\nदयामित्रैर्नेत्रैररुणधवळश्यामरुचिभिः ।\nनदः शोणो गङ्गा तपनतनयेति ध्रुवममुं\nत्रयाणां तीर्थानाम् उपनयसि संभेदमनघम् ॥५४॥",
        "index": 57,
        "shloka_num": 54
    },
    {
        "text": "निमेषोन्मेषाभ्यां प्रळयमुदयं याति जगती\nतवेत्याहुः सन्तो धरणिधरराजन्यतनये ।\nत्वदुन्मेषाज्जातं जगदिदमशेषं प्रळयतः\nपरित्रातुं शङ्के परिहृतनिमेषास्तव दृशः ॥५५॥",
        "index": 58,
        "shloka_num": 55
    },
    {
        "text": "तवापर्णे कर्णे जपनयनपैशुन्यचकिता\nनिलीयन्ते तोये नियतमनिमेषाः शफरिकाः ।\nइयं च श्रीर्बद्धच्छदपुटकवाटं कुवलयम्\nजहाति प्रत्यूषे निशि च विघटय्य प्रविशति ॥५६॥",
        "index": 59,
        "shloka_num": 56
    },
    {
        "text": "दृशा द्राघीयस्या दरदळितनीलोत्पलरुचा\nदवीयांसं दीनं स्नपय कृपया मामपि शिवे ।\nअनेनायं धन्यो भवति न च ते हानिरियता\nवने वा हर्म्ये वा समकरनिपातो हिमकरः ॥५७॥",
        "index": 60,
        "shloka_num": 57
    },
    {
        "text": "अराळं ते पाळीयुगळमगराजन्यतनये\nन केषामाधत्ते कुसुमशरकोदण्डकुतुकम् ।\nतिरश्चीनो यत्र श्रवणपथमुल्लङ्घ्य विलसन्\nअपाङ्गव्यासङ्गो दिशति शरसंधानधिषणाम् ॥५८॥",
        "index": 61,
        "shloka_num": 58
    },
    {
        "text": "स्फुरद्गण्डाभोगप्रतिफलितताटङ्कयुगळं\nचतुश्चक्रं मन्ये तव मुखमिदं मन्मथरथम् ।\nयमारुह्य द्रुह्यत्यवनिरथमर्केन्दुचरणं\nमहावीरो मारः प्रमथपतये सज्जितवते ॥५९॥",
        "index": 62,
        "shloka_num": 59
    },
    {
        "text": "सरस्वत्याः सूक्तीरमृतलहरीकौशलहरीः\nपिबन्त्याः शर्वाणि श्रवणचुलुकाभ्यामविरळम् ।\nचमत्कारश्लाघाचलितशिरसः कुण्डलगणो\nझणत्कारैस्तारैः प्रतिवचनमाचष्ट इव ते ॥६०॥",
        "index": 63,
        "shloka_num": 60
    },
    {
        "text": "असौ नासावंशस्तुहिनगिरिवंशध्वजपटि\nत्वदीयो नेदीयः फलतु फलमस्माकमुचितम् ।\nवहन्नन्तर्मुक्ताः शिशिरतरनिश्वासगळितं\nसमृद्ध्या यत्तासां बहिरपि स मुक्तामणिधरः ॥६१॥",
        "index": 64,
        "shloka_num": 61
    },
    {
        "text": "प्रकृत्या रक्तायास्तव सुदति दन्तच्छदरुचेः\nप्रवक्ष्ये सादृश्यं जनयतु फलं विद्रुमलता ।\nन बिम्बं तद्बिम्बप्रतिफलनरागादरुणितं\nतुलामध्यारोढुं कथमिव  न लज्जेत कलया ॥६२॥",
        "index": 65,
        "shloka_num": 62
    },
    {
        "text": "स्मितज्योत्स्नाजालं तव वदनचन्द्रस्य पिबतां\nचकोराणामासीत् अतिरसतया चञ्चुजडिमा ।\nअतस्ते शीतांशोरमृतलहरीमाम्लरुचयः\nपिबन्ति स्वच्छन्दं निशि निशि भृशं काञ्चिकधिया ॥६३॥",
        "index": 66,
        "shloka_num": 63
    },
    {
        "text": "अविश्रान्तं पत्युर्गुणगणकथाम्रेडनजपा\nजपापुष्पच्छाया तव जननि जिह्वा जयति सा ।\nयदग्रासीनायाः स्फटिकदृषदच्छच्छविमयी\nसरस्वत्या मूर्तिः परिणमति माणिक्यवपुषा ॥६४॥",
        "index": 67,
        "shloka_num": 64
    },
    {
        "text": "रणे जित्वा दैत्यान् अपहृतशिरस्त्रैः कवचिभिः\nनिवृत्तैश्चण्डांशत्रिपुरहरनिर्माल्यविमुखैः ।\nविशाखेन्द्रोपेन्द्रैः शशिविशदकर्पूरशकला\nविलीयन्ते मातस्तव वदनताम्बूलकबलाः ॥६५॥",
        "index": 68,
        "shloka_num": 65
    },
    {
        "text": "विपञ्च्या गायन्ती विविधमपदानं पशुपतेः\nत्वयारब्धे वक्तुं चलितशिरसा साधुवचने ।\nतदीयैर्माधुर्यैरपलपिततन्त्रीकलरवां\nनिजां वीणां वाणी निचुळयति चोळेन निभृतम् ॥६६॥",
        "index": 69,
        "shloka_num": 66
    },
    {
        "text": "कराग्रेण स्पृष्टं तुहिनगिरिणा वत्सलतया\nगिरीशेनोदस्तं मुहुरधरपानाकुलतया ।\nकरग्राह्यं शम्भोर्मुखमुकुरवृन्तं गिरिसुते\nकथङ्कारं ब्रूमस्तव चुबुकमौपम्यरहितम् ॥६७॥",
        "index": 70,
        "shloka_num": 67
    },
    {
        "text": "भुजाश्लेषान् नित्यं पुरदमयितुः कण्टकवती\nतव ग्रीवा धत्ते मुखकमलनाळश्रियमियम् ।\nस्वतः श्वेता कालागुरुबहुळजम्बालमलिना\nमृणाळीलालित्यम् वहति यदधो हारलतिका ॥६८॥",
        "index": 71,
        "shloka_num": 68
    },
    {
        "text": "गळे रेखास्तिस्रो गतिगमकगीतैकनिपुणे\nविवाहव्यानद्धप्रगुणगुणसंख्याप्रतिभुवः ।\nविराजन्ते नानाविधमधुररागाकरभुवां\nत्रयाणां ग्रामाणां स्थितिनियमसीमान इव ते ॥६९॥",
        "index": 72,
        "shloka_num": 69
    },
    {
        "text": "मृणाळीमृद्वीनां तव भुजलतानां चतसृणां\nचतुर्भिः सौन्दर्यं सरसिजभवः स्तौति वदनैः ।\nनखेभ्यः सन्त्रस्यन् प्रथममथनादन्धकरिपोः \nचतुर्णां शीर्षाणां सममभयहस्तार्पणधिया ॥७०॥",
        "index": 73,
        "shloka_num": 70
    },
    {
        "text": "नखानामुद्द्योतैर्नवनळिनरागं विहसतां\nकराणां ते कान्तिं कथय कथयामः कथमुमे ।\nकयाचिद्वा साम्यं भजतु कलया हन्त कमलं\nयदि क्रीडल्लक्ष्मीचरणतललाक्षारसचणम् ॥७१॥",
        "index": 74,
        "shloka_num": 71
    },
    {
        "text": "समं देवि स्कन्दद्विपवदनपीतं स्तनयुगं\nतवेदं नः खेदं हरतु सततं प्रस्नुतमुखम् ।\nयदालोक्याशङ्काकुलितहृदयो हासजनकः\nस्वकुम्भौ हेरम्बः परिमृशति हस्तेन झटिति ॥७२॥",
        "index": 75,
        "shloka_num": 72
    },
    {
        "text": "अमू ते वक्षोजावमृतरसमाणिक्यकुतुपौ\nन संदेहस्पन्दो नगपतिपताके मनसि नः ।\nपिबन्तौ तौ यस्मात् अविदितवधूसङ्गरसिकौ\nकुमारावद्यापि द्विरदवदनक्रौञ्चदळनौ ॥७३॥",
        "index": 76,
        "shloka_num": 73
    },
    {
        "text": "वहत्यम्ब स्तम्बेरमदनुजकुम्भप्रकृतिभिः\nसमारब्धां मुक्तामणिभिरमलां हारलतिकाम् ।\nकुचाभोगो बिम्बाधररुचिभिरन्तः शबलितां\nप्रतापव्यामिश्रां पुरदमयितुः कीर्तिमिव ते ॥७४॥",
        "index": 77,
        "shloka_num": 74
    },
    {
        "text": "तव स्तन्यं मन्ये धरणिधरकन्ये हृदयतः\nपयःपारावारः परिवहति सारस्वतमिव ।\nदयावत्या दत्तं द्रविडशिशुरास्वाद्य तव यत्\nकवीनां प्रौढानाम् अजनि कमनीयः कवयिता ॥७५॥",
        "index": 78,
        "shloka_num": 75
    },
    {
        "text": "हरक्रोधज्वालावळिभिरवलीढेन वपुषा\nगभीरे ते नाभीसरसि कृतसङ्गो मनसिजः ।\nसमुत्तस्थौ तस्मात् अचलतनये धूमलतिका\nजनस्तां जानीते तव जननि रोमावळिरिति ॥७६॥",
        "index": 79,
        "shloka_num": 76
    },
    {
        "text": "यदेतत् काळिन्दीतनुतरतरङ्गाकृति शिवे\nकृशे मध्ये किंचित् जननि तव यद्भाति सुधियाम् ।\nविमर्दादन्योऽन्यं कुचकलशयोरन्तरगतं\nतनूभूतं व्योम प्रविशदिव नाभिं कुहरिणीम् ॥७७॥",
        "index": 80,
        "shloka_num": 77
    },
    {
        "text": "स्थिरो गङ्गावर्तः स्तनमुकुळरोमावळिलता\nकलावालं कुण्डं कुसुमशरतेजोहुतभुजः ।\nरतेर्लीलागारं किमपि तव नाभिर्गिरिसुते\nबिलद्वारं सिद्धेर्गिरिशनयनानां विजयते ॥७८॥",
        "index": 81,
        "shloka_num": 78
    },
    {
        "text": "निसर्गक्षीणस्य स्तनतटभरेण क्लमजुषो\nनमन्मूर्तेनारीतिलक शनकैस्त्रुट्यत इव ।\nचिरं ते मध्यस्य त्रुटिततटिनीतीरतरुणा\nसमावस्थास्थेम्नो भवतु कुशलं शैलतनये ॥७९॥",
        "index": 82,
        "shloka_num": 79
    },
    {
        "text": "कुचौ सद्यःस्विद्यत्तटघटितकूर्पासभिदुरौ\nकषन्तौ दोर्मूले कनककलशाभौ कलयता ।\nतव त्रातुं भङ्गादलमिति वलग्नं तनुभुवा\nत्रिधा नद्धं देवि त्रिवळिलवळीवल्लिभिरिव ॥८०॥",
        "index": 83,
        "shloka_num": 80
    },
    {
        "text": "गुरुत्वं विस्तारं क्षितिधरपतिः पार्वति निजात्\nनितम्बादाच्छिद्य त्वयि हरणरूपेण निदधे ।\nअतस्ते विस्तीर्णो गुरुरयमशेषां वसुमतीं\nनितम्बप्राग्भारः स्थगयति लघुत्वं नयति च ॥८१॥",
        "index": 84,
        "shloka_num": 81
    },
    {
        "text": "करीन्द्राणां शुण्डान् कनककदळीकाण्डपटलीम्\nउभाभ्यामूरुभ्याम् उभयमपि निर्जित्य भवती ।\nसुवृत्ताभ्यां पत्युः प्रणतिकठिनाभ्यां गिरिसुते\nविधिज्ञे जानुभ्यां विबुधकरिकुम्भद्वयमसि ॥८२॥",
        "index": 85,
        "shloka_num": 82
    },
    {
        "text": "पराजेतुं रुद्रं द्विगुणशरगर्भौ गिरिसुते\nनिषङ्गौ जङ्घे ते विषमविशिखो बाढमकृत ।\nयदग्रे दृश्यन्ते दशशरफलाः पादयुगळी\nनखाग्रच्छद्मानः सुरमकुटशाणैकनिशिताः ॥८३॥",
        "index": 86,
        "shloka_num": 83
    },
    {
        "text": "श्रुतीनां मूर्धानो दधति तव यौ शेखरतया\nममाप्येतौ मातः शिरसि दयया धेहि चरणौ ।\nययोः पाद्यं पाथः पशुपतिजटाजूटतटिनी\nययोर्लाक्षालक्ष्मीररुणहरिचूडामणिरुचिः ॥८४॥",
        "index": 87,
        "shloka_num": 84
    },
    {
        "text": "नमोवाकं ब्रूमो नयनरमणीयाय पदयोः\nतवास्मै द्वन्द्वाय स्फुटरुचिरसालक्तकवते ।\nअसूयत्यत्यन्तं यदभिहननाय स्पृहयते\nपशूनामीशानः प्रमदवनकङ्केळितरवे ॥८५॥",
        "index": 88,
        "shloka_num": 85
    },
    {
        "text": "मृषा कृत्वा गोत्रस्खलनमथ वैलक्ष्यनमितं\nललाटे भर्तारं चरणकमले ताडयति ते ।\nचिरादन्तःशल्यं दहनकृतमुन्मूलितवता\nतुलाकोटिक्वाणैः किलिकिलितमीशानरिपुणा ॥८६॥",
        "index": 89,
        "shloka_num": 86
    },
    {
        "text": "हिमानीहन्तव्यं हिमगिरिनिवासैकचतुरौ\nनिशायां निद्राणं निशि चरमभागे च विशदौ ।\nवरं लक्ष्मीपात्रं श्रियमतिसृजन्तौ समयिनां\nसरोजं त्वत्पादौ जननि जयतश्चित्रमिह किम् ॥८७॥",
        "index": 90,
        "shloka_num": 87
    },
    {
        "text": "पदं ते कीर्तीनां प्रपदमपदं देवि विपदां\nकथं नीतं सद्भिः कठिनकमठीकर्परतुलाम् ।\nकथं वा बाहुभ्याम् उपयमनकाले पुरभिदा\nयदादाय न्यस्तं दृषदि दयमानेन मनसा ॥८८॥",
        "index": 91,
        "shloka_num": 88
    },
    {
        "text": "नखैर्नाकस्त्रीणां करकमलसंकोचशशिभिः\nतरूणां दिव्यानां हसत इव ते चण्डि चरणौ ।\nफलानि स्वःस्थेभ्यः किसलयकराग्रेण ददतां\nदरिद्रेभ्यो भद्रां श्रियमनिशमह्नाय ददतौ ॥८९॥",
        "index": 92,
        "shloka_num": 89
    },
    {
        "text": "ददाने दीनेभ्यः श्रियमनिशमाशानुसदृशीम्\nअमन्दं सौन्दर्यप्रकरमकरन्दम् विकिरति ।\nतवास्मिन् मन्दारस्तबकसुभगे यातु चरणे\nनिमज्जन्मज्जीवः करणचरणैः षट्चरणताम् ॥९०॥",
        "index": 93,
        "shloka_num": 90
    },
    {
        "text": "पदन्यासक्रीडापरिचयमिवारब्धुमनसः\nस्खलन्तस्ते खेलं भवनकलहंसा न जहति ।\nअतस्तेषां शिक्षां सुभगमणिमञ्जीररणित\nच्छलादाचक्षाणं चरणकमलं चारुचरिते ॥९१॥",
        "index": 94,
        "shloka_num": 91
    },
    {
        "text": "गतास्ते मञ्चत्वं द्रुहिणहरिरुद्रेश्वरभृतः\nशिवः स्वच्छच्छायाघटितकपटप्रच्छदपटः ।\nत्वदीयानां भासां प्रतिफलनरागारुणतया\nशरीरी शृङ्गारो रस इव दृशां दोग्धि कुतुकम् ॥९२॥",
        "index": 95,
        "shloka_num": 92
    },
    {
        "text": "अराळा केशेषु प्रकृतिसरळा मन्दहसिते\nशिरीषाभा चित्ते दृषदुपलशोभा कुचतटे ।\nभृशं तन्वी मध्ये पृथुरुरसिजारोहविषये\nजगत्त्रातुं शम्भोर्जयति करुणा काचिदरुणा ॥९३॥",
        "index": 96,
        "shloka_num": 93
    },
    {
        "text": "कळङ्कः कस्तूरी रजनिकरबिम्बं जलमयं\nकळाभिः कर्पूरैर्मरकतकरण्डं निबिडितम् ।\nअतस्त्वद्भोगेन प्रतिदिनमिदं रिक्तकुहरम्\nविधिर्भूयो भूयो निबिडयति नूनं तव कृते ॥९४॥",
        "index": 97,
        "shloka_num": 94
    },
    {
        "text": "पुरारातेरन्तःपुरमसि ततस्त्वच्चरणयोः\nसपर्यामर्यादा तरळकरणानामसुलभा ।\nतथा ह्येते नीताः शतमखमुखाः सिद्धिमतुलां\nतव द्वारोपान्तस्थितिभिरणिमाद्याभिरमराः ॥९५॥",
        "index": 98,
        "shloka_num": 95
    },
    {
        "text": "कळत्रं वैधात्रं कतिकति भजन्ते न कवयः\nश्रियो देव्याः को वा न भवति पतिः कैरपि धनैः ।\nमहादेवं हित्वा तव सति सतीनामचरमे\nकुचाभ्यामासङ्गः कुरवकतरोरप्यसुलभः ॥९६॥",
        "index": 99,
        "shloka_num": 96
    },
    {
        "text": "गिरामाहुर्देवीं द्रुहिणगृहिणीमागमविदो\nहरेः पत्नीं पद्मां हरसहचरीमद्रितनयाम् ।\nतुरीया कापि त्वं दुरधिगमनिःसीममहिमा\nमहामाया विश्वं भ्रमयसि परब्रह्ममहिषि ॥९७॥",
        "index": 100,
        "shloka_num": 97
    },
    {
        "text": "कदा काले मातः कथय कलितालक्तकरसम्\nपिबेयं विद्यार्थी तव चरणनिर्णेजनजलम् ।\nप्रकृत्या मूकानामपि च कविताकारणतया\nकदा धत्ते वाणीमुखकमलताम्बूलरसताम् ॥९८॥",
        "index": 101,
        "shloka_num": 98
    },
    {
        "text": "सरस्वत्या लक्ष्म्या विधिहरिसपत्नो विहरते\nरतेः पातिव्रत्यं शिथिलयति रम्येण वपुषा ।\nचिरं जीवन्नेव क्षपितपशुपाशव्यतिकरः\nपरानन्दाभिख्यम् रसयति रसं त्वद्भजनवान् ॥९९॥",
        "index": 102,
        "shloka_num": 99
    },
    {
        "text": "प्रदीपज्वालाभिः दिवसकरनीराजनविधिः\nसुधासूतेश्चन्द्रोपलजललवैरर्घ्यरचना ।\nस्वकीयैरम्भोभिः सलिलनिधिसौहित्यकरणं\nत्वदीयाभिर्वाग्भिः तव जननि वाचां स्तुतिरियम् ॥१००॥",
        "index": 103,
        "shloka_num": 100
    },
    {
        "text": "॥ इति श्रीमत्परमहंसपरिव्राजकाचार्यस्य\nश्रीगोविन्दभगवत्पूज्यपादशिष्यस्य\nश्रीमच्छङ्करभगवतः कृतौ सौन्दर्यलहरी समाप्ता ॥",
        "index": 104,
        "shloka_num": null
    }
]