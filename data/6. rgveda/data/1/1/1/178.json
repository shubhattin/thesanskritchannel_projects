[
  {
    "text": "५ अगस्त्यो मैत्रावरुणिः । इन्द्रः । त्रिष्टुप् ।",
    "index": 0,
    "shloka_num": null
  },
  {
    "text": "यद्ध॒ स्या त॑ इन्द्र श्रु॒ष्टिरस्ति॒ यया॑ ब॒भूथ॑ जरि॒तृभ्य॑ ऊ॒ती ।",
    "index": 1,
    "shloka_num": null
  },
  {
    "text": "मा न॒: कामं॑ म॒हय॑न्त॒मा ध॒ग्विश्वा॑ ते अश्यां॒ पर्याप॑ आ॒योः ॥१",
    "index": 2,
    "shloka_num": null
  },
  {
    "text": "न घा॒ राजेन्द्र॒ आ द॑भन्नो॒ या नु स्वसा॑रा कृ॒णव॑न्त॒ योनौ॑ ।",
    "index": 3,
    "shloka_num": null
  },
  {
    "text": "आप॑श्चिदस्मै सु॒तुका॑ अवेष॒न् गम॑न्न॒ इन्द्र॑: स॒ख्या वय॑श्च ॥२",
    "index": 4,
    "shloka_num": null
  },
  {
    "text": "जेता॒ नृभि॒रिन्द्र॑: पृ॒त्सु शूर॒: श्रोता॒ हवं॒ नाध॑मानस्य का॒रोः ।",
    "index": 5,
    "shloka_num": null
  },
  {
    "text": "प्रभ॑र्ता॒ रथं॑ दा॒शुष॑ उपा॒क उद्य॑न्ता॒ गिरो॒ यदि॑ च॒ त्मना॒ भूत् ॥३",
    "index": 6,
    "shloka_num": null
  },
  {
    "text": "ए॒वा नृभि॒रिन्द्र॑: सुश्रव॒स्या प्र॑खा॒दः पृ॒क्षो अ॒भि मि॒त्रिणो॑ भूत् ।",
    "index": 7,
    "shloka_num": null
  },
  {
    "text": "स॒म॒र्य इ॒षः स्त॑वते॒ विवा॑चि सत्राक॒रो यज॑मानस्य॒ शंस॑: ॥४",
    "index": 8,
    "shloka_num": null
  },
  {
    "text": "त्वया॑ व॒यं म॑घवन्निन्द्र॒ शत्रू॑न॒भि ष्या॑म मह॒तो मन्य॑मानान् ।",
    "index": 9,
    "shloka_num": null
  },
  {
    "text": "त्वं त्रा॒ता त्वमु॑ नो वृ॒धे भू॑र्वि॒द्यामे॒षं वृ॒जनं॑ जी॒रदा॑नुम् ॥५",
    "index": 10,
    "shloka_num": null
  }
]
