[
  {
    "text": "२७ (१-२५) मैत्रावरुणिर्वसिष्ठ: , २६ पूर्वार्धर्चस्य शक्तिर्वासिष्ठो वा (शाट्यायने ब्राह्मणे),२६-२७ शक्तिर्वासिष्ठो वा (ताण्डके ब्राह्मणे)  । इन्द्र:  । प्रगाथ: – (बृहती , सतोबृहती),३ द्विपदा विराट्  ।",
    "index": 0,
    "shloka_num": null
  },
  {
    "text": "मो षु त्वा॑ वा॒घत॑श्च॒नाऽऽरे अ॒स्मन्नि री॑रमन्  ।",
    "index": 1,
    "shloka_num": null
  },
  {
    "text": "आ॒रात्ता॑च्चित्सध॒मादं॑ न॒ आ ग॑ही॒ह वा॒ सन्नुप॑ श्रुधि  ॥१॥",
    "index": 2,
    "shloka_num": 1
  },
  {
    "text": "इ॒मे हि ते॑ ब्रह्म॒कृत॑: सु॒ते सचा॒ मधौ॒ न मक्ष॒ आस॑ते  ।",
    "index": 3,
    "shloka_num": null
  },
  {
    "text": "इन्द्रे॒ कामं॑ जरि॒तारो॑ वसू॒यवो॒ रथे॒ न पाद॒मा द॑धुः  ॥२॥",
    "index": 4,
    "shloka_num": 2
  },
  {
    "text": "रा॒यस्का॑मो॒ वज्र॑हस्तं सु॒दक्षि॑णं पु॒त्रो न पि॒तरं॑ हुवे  ॥३॥",
    "index": 5,
    "shloka_num": 3
  },
  {
    "text": "इ॒म इन्द्रा॑य सुन्विरे॒ सोमा॑सो॒ दध्या॑शिरः  ।",
    "index": 6,
    "shloka_num": null
  },
  {
    "text": "ताँ आ मदा॑य वज्रहस्त पी॒तये॒ हरि॑भ्यां या॒ह्योक॒ आ  ॥४॥",
    "index": 7,
    "shloka_num": 4
  },
  {
    "text": "श्रव॒च्छ्रुत्क॑र्ण ईयते॒ वसू॑नां॒ नू चि॑न्नो मर्धिष॒द्गिर॑:  ।",
    "index": 8,
    "shloka_num": null
  },
  {
    "text": "स॒द्यश्चि॒द्यः स॒हस्रा॑णि श॒ता दद॒न्नकि॒र्दित्स॑न्त॒मा मि॑नत्  ॥५॥",
    "index": 9,
    "shloka_num": 5
  },
  {
    "text": "स वी॒रो अप्र॑तिष्कुत॒ इन्द्रे॑ण शूशुवे॒ नृभि॑:  ।",
    "index": 10,
    "shloka_num": null
  },
  {
    "text": "यस्ते॑ गभी॒रा सव॑नानि वृत्रहन्त्सु॒नोत्या च॒ धाव॑ति  ॥६॥",
    "index": 11,
    "shloka_num": 6
  },
  {
    "text": "भवा॒ वरू॑थं मघवन्म॒घोनां॒ यत्स॒मजा॑सि॒ शर्ध॑तः  ।",
    "index": 12,
    "shloka_num": null
  },
  {
    "text": "वि त्वाह॑तस्य॒ वेद॑नं भजेम॒ह्या दू॒णाशो॑ भरा॒ गय॑म्  ॥७॥",
    "index": 13,
    "shloka_num": 7
  },
  {
    "text": "सु॒नोता॑ सोम॒पाव्ने॒ सोम॒मिन्द्रा॑य व॒ज्रिणे॑  ।",
    "index": 14,
    "shloka_num": null
  },
  {
    "text": "पच॑ता प॒क्तीरव॑से कृणु॒ध्वमित्पृ॒णन्नित्पृ॑ण॒ते मय॑:  ॥८॥",
    "index": 15,
    "shloka_num": 8
  },
  {
    "text": "मा स्रे॑धत सोमिनो॒ दक्ष॑ता म॒हे कृ॑णु॒ध्वं रा॒य आ॒तुजे॑  ।",
    "index": 16,
    "shloka_num": null
  },
  {
    "text": "त॒रणि॒रिज्ज॑यति॒ क्षेति॒ पुष्य॑ति॒ न दे॒वास॑: कव॒त्नवे॑  ॥९॥",
    "index": 17,
    "shloka_num": 9
  },
  {
    "text": "नकि॑: सु॒दासो॒ रथं॒ पर्या॑स॒ न री॑रमत्  ।",
    "index": 18,
    "shloka_num": null
  },
  {
    "text": "इन्द्रो॒ यस्या॑वि॒ता यस्य॑ म॒रुतो॒ गम॒त्स गोम॑ति व्र॒जे  ॥१०॥",
    "index": 19,
    "shloka_num": 10
  },
  {
    "text": "गम॒द्वाजं॑ वा॒जय॑न्निन्द्र॒ मर्त्यो॒ यस्य॒ त्वम॑वि॒ता भुव॑:  ।",
    "index": 20,
    "shloka_num": null
  },
  {
    "text": "अ॒स्माकं॑ बोध्यवि॒ता रथा॑नाम॒स्माकं॑ शूर नृ॒णाम्  ॥११॥",
    "index": 21,
    "shloka_num": 11
  },
  {
    "text": "उदिन्न्व॑स्य रिच्य॒तेंऽशो॒ धनं॒ न जि॒ग्युष॑:  ।",
    "index": 22,
    "shloka_num": null
  },
  {
    "text": "य इन्द्रो॒ हरि॑वा॒न्न द॑भन्ति॒ तं रिपो॒ दक्षं॑ दधाति सो॒मिनि॑  ॥१२॥",
    "index": 23,
    "shloka_num": 12
  },
  {
    "text": "मन्त्र॒मख॑र्वं॒ सुधि॑तं सु॒पेश॑सं॒ दधा॑त य॒ज्ञिये॒ष्वा  ।",
    "index": 24,
    "shloka_num": null
  },
  {
    "text": "पू॒र्वीश्च॒न प्रसि॑तयस्तरन्ति॒ तं य इन्द्रे॒ कर्म॑णा॒ भुव॑त्  ॥१३॥",
    "index": 25,
    "shloka_num": 13
  },
  {
    "text": "कस्तमि॑न्द्र॒ त्वाव॑सु॒मा मर्त्यो॑ दधर्षति  ।",
    "index": 26,
    "shloka_num": null
  },
  {
    "text": "श्र॒द्धा इत्ते॑ मघव॒न्पार्ये॑ दि॒वि वा॒जी वाजं॑ सिषासति  ॥१४॥",
    "index": 27,
    "shloka_num": 14
  },
  {
    "text": "म॒घोन॑: स्म वृत्र॒हत्ये॑षु चोदय॒ ये दद॑ति प्रि॒या वसु॑  ।",
    "index": 28,
    "shloka_num": null
  },
  {
    "text": "तव॒ प्रणी॑ती हर्यश्व सू॒रिभि॒र्विश्वा॑ तरेम दुरि॒ता  ॥१५॥",
    "index": 29,
    "shloka_num": 15
  },
  {
    "text": "तवेदि॑न्द्राव॒मं वसु॒ त्वं पु॑ष्यसि मध्य॒मम्  ।",
    "index": 30,
    "shloka_num": null
  },
  {
    "text": "स॒त्रा विश्व॑स्य पर॒मस्य॑ राजसि॒ नकि॑ष्ट्वा॒ गोषु॑ वृण्वते  ॥१६॥",
    "index": 31,
    "shloka_num": 16
  },
  {
    "text": "त्वं विश्व॑स्य धन॒दा अ॑सि श्रु॒तो य ईं॒ भव॑न्त्या॒जय॑:  ।",
    "index": 32,
    "shloka_num": null
  },
  {
    "text": "तवा॒यं विश्व॑: पुरुहूत॒ पार्थि॑वोऽव॒स्युर्नाम॑ भिक्षते  ॥१७॥",
    "index": 33,
    "shloka_num": 17
  },
  {
    "text": "यदि॑न्द्र॒ याव॑त॒स्त्वमे॒ताव॑द॒हमीशी॑य  ।",
    "index": 34,
    "shloka_num": null
  },
  {
    "text": "स्तो॒तार॒मिद्दि॑धिषेय रदावसो॒ न पा॑प॒त्वाय॑ रासीय  ॥१८॥",
    "index": 35,
    "shloka_num": 18
  },
  {
    "text": "शिक्षे॑य॒मिन्म॑हय॒ते दि॒वेदि॑वे रा॒य आ कु॑हचि॒द्विदे॑  ।",
    "index": 36,
    "shloka_num": null
  },
  {
    "text": "न॒हि त्वद॒न्यन्म॑घवन्न॒ आप्यं॒ वस्यो॒ अस्ति॑ पि॒ता च॒न  ॥१९॥",
    "index": 37,
    "shloka_num": 19
  },
  {
    "text": "त॒रणि॒रित्सि॑षासति॒ वाजं॒ पुरं॑ध्या यु॒जा  ।",
    "index": 38,
    "shloka_num": null
  },
  {
    "text": "आ व॒ इन्द्रं॑ पुरुहू॒तं न॑मे गि॒रा ने॒मिं तष्टे॑व सु॒द्र्व॑म्  ॥२०॥",
    "index": 39,
    "shloka_num": 20
  },
  {
    "text": "न दु॑:ष्टु॒ती मर्त्यो॑ विन्दते॒ वसु॒ न स्रेध॑न्तं र॒यिर्न॑शत्  ।",
    "index": 40,
    "shloka_num": null
  },
  {
    "text": "सु॒शक्ति॒रिन्म॑घव॒न्तुभ्यं॒ माव॑ते दे॒ष्णं यत्पार्ये॑ दि॒वि  ॥२१॥",
    "index": 41,
    "shloka_num": 21
  },
  {
    "text": "अ॒भि त्वा॑ शूर नोनु॒मोऽदु॑ग्धा इव धे॒नव॑:  ।",
    "index": 42,
    "shloka_num": null
  },
  {
    "text": "ईशा॑नम॒स्य जग॑तः स्व॒र्दृश॒मीशा॑नमिन्द्र त॒स्थुष॑:  ॥२२॥",
    "index": 43,
    "shloka_num": 22
  },
  {
    "text": "न त्वावाँ॑ अ॒न्यो दि॒व्यो न पार्थि॑वो॒ न जा॒तो न ज॑निष्यते  ।",
    "index": 44,
    "shloka_num": null
  },
  {
    "text": "अ॒श्वा॒यन्तो॑ मघवन्निन्द्र वा॒जिनो॑ ग॒व्यन्त॑स्त्वा हवामहे  ॥२३॥",
    "index": 45,
    "shloka_num": 23
  },
  {
    "text": "अ॒भी ष॒तस्तदा भ॒रेन्द्र॒ ज्याय॒: कनी॑यसः  । पु॒रू॒वसु॒र्हि म॑घवन्त्स॒नादसि॒ भरे॑भरे च॒ हव्य॑:  ॥२४॥",
    "index": 46,
    "shloka_num": 24
  },
  {
    "text": "परा॑ णुदस्व मघवन्न॒मित्रा॑न्त्सु॒वेदा॑ नो॒ वसू॑ कृधि  ।",
    "index": 47,
    "shloka_num": null
  },
  {
    "text": "अ॒स्माकं॑ बोध्यवि॒ता म॑हाध॒ने भवा॑ वृ॒धः सखी॑नाम्  ॥२५॥",
    "index": 48,
    "shloka_num": 25
  },
  {
    "text": "इन्द्र॒ क्रतुं॑ न॒ आ भ॑र पि॒ता पु॒त्रेभ्यो॒ यथा॑  ।",
    "index": 49,
    "shloka_num": null
  },
  {
    "text": "शिक्षा॑ णो अ॒स्मिन्पु॑रुहूत॒ याम॑नि जी॒वा ज्योति॑रशीमहि  ॥२६॥",
    "index": 50,
    "shloka_num": 26
  },
  {
    "text": "मा नो॒ अज्ञा॑ता वृ॒जना॑ दुरा॒ध्यो॒३ माशि॑वासो॒ अव॑ क्रमुः  ।",
    "index": 51,
    "shloka_num": null
  },
  {
    "text": "त्वया॑ व॒यं प्र॒वत॒: शश्व॑तीर॒पोऽति॑ शूर तरामसि  ॥२७॥",
    "index": 52,
    "shloka_num": 27
  }
]
