[
  {
    "text": "१७ ऋजिश्वा भारद्वाजः । विश्वे देवाः । त्रिष्टुप् , ७-१२ गायत्री, १४ जगती ।",
    "index": 0,
    "shloka_num": null
  },
  {
    "text": "न तद्दि॒वा न पृ॑थि॒व्यानु॑ मन्ये॒ न य॒ज्ञेन॒ नोत शमी॑भिरा॒भिः ।\nउ॒ब्जन्तु॒ तं सु॒भ्व१ः पर्व॑तासो॒ नि ही॑यतामतिया॒जस्य॑ य॒ष्टा ॥१॥",
    "index": 1,
    "shloka_num": 1
  },
  {
    "text": "अति॑ वा॒ यो म॑रुतो॒ मन्य॑ते नो॒ ब्रह्म॑ वा॒ यः क्रि॒यमा॑णं॒ निनि॑त्सात् ।\nतपूं॑षि॒ तस्मै॑ वृजि॒नानि॑ सन्तु ब्रह्म॒द्विष॑म॒भि तं शो॑चतु॒ द्यौः ॥२॥",
    "index": 2,
    "shloka_num": 2
  },
  {
    "text": "किम॒ङ्ग त्वा॒ ब्रह्म॑णः सोम गो॒पां किम॒ङ्ग त्वा॑हुरभिशस्ति॒पां नः॑ ।\nकिम॒ङ्ग नः॑ पश्यसि नि॒द्यमा॑नान्ब्रह्म॒द्विषे॒ तपु॑षिं हे॒तिम॑स्य ॥३॥",
    "index": 3,
    "shloka_num": 3
  },
  {
    "text": "अव॑न्तु॒ मामु॒षसो॒ जाय॑माना॒ अव॑न्तु मा॒ सिन्ध॑वः॒ पिन्व॑मानाः ।\nअव॑न्तु मा॒ पर्व॑तासो ध्रु॒वासोऽव॑न्तु मा पि॒तरो॑ दे॒वहू॑तौ ॥४॥",
    "index": 4,
    "shloka_num": 4
  },
  {
    "text": "वि॒श्व॒दानीं॑ सु॒मन॑सः स्याम॒ पश्ये॑म॒ नु सूर्य॑मु॒च्चर॑न्तम् ।\nतथा॑ कर॒द्वसु॑पति॒र्वसू॑नां दे॒वाँ ओहा॒नोऽव॒साग॑मिष्ठः ॥५॥",
    "index": 5,
    "shloka_num": 5
  },
  {
    "text": "इन्द्रो॒ नेदि॑ष्ठ॒मव॒साग॑मिष्ठः॒ सर॑स्वती॒ सिन्धु॑भिः॒ पिन्व॑माना ।\nप॒र्जन्यो॑ न॒ ओष॑धीभिर्मयो॒भुर॒ग्निः सु॒शंसः॑ सु॒हवः॑ पि॒तेव॑ ॥६॥",
    "index": 6,
    "shloka_num": 6
  },
  {
    "text": "विश्वे॑ देवास॒ आ ग॑त शृणु॒ता म॑ इ॒मं हव॑म् ।\nएदं ब॒र्हिर्नि षी॑दत ॥७॥",
    "index": 7,
    "shloka_num": 7
  },
  {
    "text": "यो वो॑ देवा घृ॒तस्नु॑ना ह॒व्येन॑ प्रति॒भूष॑ति ।\nतं विश्व॒ उप॑ गच्छथ ॥८॥",
    "index": 8,
    "shloka_num": 8
  },
  {
    "text": "उप॑ नः सू॒नवो॒ गिरः॑ शृ॒ण्वन्त्व॒मृत॑स्य॒ ये ।\nसु॒मृ॒ळी॒का भ॑वन्तु नः ॥९॥",
    "index": 9,
    "shloka_num": 9
  },
  {
    "text": "विश्वे॑ दे॒वा ऋ॑ता॒वृध॑ ऋ॒तुभि॑र्हवन॒श्रुतः॑ ।\nजु॒षन्तां॒ युज्यं॒ पयः॑ ॥१०॥",
    "index": 10,
    "shloka_num": 10
  },
  {
    "text": "स्तो॒त्रमिन्द्रो॑ म॒रुद्ग॑ण॒स्त्वष्टृ॑मान्मि॒त्रो अ॑र्य॒मा ।\nइ॒मा ह॒व्या जु॑षन्त नः ॥११॥",
    "index": 11,
    "shloka_num": 11
  },
  {
    "text": "इ॒मं नो॑ अग्ने अध्व॒रं होत॑र्वयुन॒शो य॑ज ।\nचि॒कि॒त्वान्दैव्यं॒ जन॑म् ॥१२॥",
    "index": 12,
    "shloka_num": 12
  },
  {
    "text": "विश्वे॑ देवाः शृणु॒तेमं हवं॑ मे॒ ये अ॒न्तरि॑क्षे॒ य उप॒ द्यवि॒ ष्ठ ।\nये अ॑ग्निजि॒ह्वा उ॒त वा॒ यज॑त्रा आ॒सद्या॒स्मिन्ब॒र्हिषि॑ मादयध्वम् ॥१३॥",
    "index": 13,
    "shloka_num": 13
  },
  {
    "text": "विश्वे॑ दे॒वा मम॑ शृण्वन्तु य॒ज्ञिया॑ उ॒भे रोद॑सी अ॒पां नपा॑च्च॒ मन्म॑ ।\nमा वो॒ वचां॑सि परि॒चक्ष्या॑णि वोचं सु॒म्नेष्विद्वो॒ अन्त॑मा मदेम ॥१४॥",
    "index": 14,
    "shloka_num": 14
  },
  {
    "text": "ये के च॒ ज्मा म॒हिनो॒ अहि॑माया दि॒वो ज॑ज्ञि॒रे अ॒पां स॒धस्थे॑ ।\nते अ॒स्मभ्य॑मि॒षये॒ विश्व॒मायुः॒ क्षप॑ उ॒स्रा व॑रिवस्यन्तु दे॒वाः ॥१५॥",
    "index": 15,
    "shloka_num": 15
  },
  {
    "text": "अग्नी॑पर्जन्या॒वव॑तं॒ धियं॑ मे॒ऽस्मिन्हवे॑ सुहवा सुष्टु॒तिं नः॑ ।\nइळा॑म॒न्यो ज॒नय॒द्गर्भ॑म॒न्यः प्र॒जाव॑ती॒रिष॒ आ ध॑त्तम॒स्मे ॥१६॥",
    "index": 16,
    "shloka_num": 16
  },
  {
    "text": "स्ती॒र्णे ब॒र्हिषि॑ समिधा॒ने अ॒ग्नौ सू॒क्तेन॑ म॒हा नम॒सा वि॑वासे ।\nअ॒स्मिन्नो॑ अ॒द्य वि॒दथे॑ यजत्रा॒ विश्वे॑ देवा ह॒विषि॑ मादयध्वम् ॥१७॥",
    "index": 17,
    "shloka_num": 17
  }
]
