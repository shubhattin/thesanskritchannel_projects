[
  {
    "text": "६ वामदेवो गौतमः । अग्निः ।त्रिष्टुप् ।",
    "index": 0,
    "shloka_num": null
  },
  {
    "text": "भ॒द्रं ते॑ अग्ने सहसि॒न्ननी॑कमुपा॒क आ रो॑चते॒ सूर्य॑स्य  ।",
    "index": 1,
    "shloka_num": null
  },
  {
    "text": "रुश॑द् दृ॒शे द॑दृशे नक्त॒या चि॒दरू॑क्षितं दृ॒श आ रू॒पे अन्न॑म्  ॥१॥",
    "index": 2,
    "shloka_num": 1
  },
  {
    "text": "वि षा॑ह्यग्ने गृण॒ते म॑नी॒षां खं वेप॑सा तुविजात॒ स्तवा॑नः  ।",
    "index": 3,
    "shloka_num": null
  },
  {
    "text": "विश्वे॑भि॒र्यद् वा॒वन॑: शुक्र दे॒वैस्तन्नो॑ रास्व सुमहो॒ भूरि॒ मन्म॑  ॥२॥",
    "index": 4,
    "shloka_num": 2
  },
  {
    "text": "त्वद॑ग्ने॒ काव्या॒ त्वन्म॑नी॒षास्त्वदु॒क्था जा॑यन्ते॒ राध्या॑नि  ।",
    "index": 5,
    "shloka_num": null
  },
  {
    "text": "त्वदे॑ति॒ द्रवि॑णं वी॒रपे॑शा इ॒त्थाधि॑ये दा॒शुषे॒ मर्त्या॑य  ॥३॥",
    "index": 6,
    "shloka_num": 3
  },
  {
    "text": "त्वद् वा॒जी वा॑जम्भ॒रो विहा॑या अभिष्टि॒कृज्जा॑यते स॒त्यशु॑ष्मः  ।",
    "index": 7,
    "shloka_num": null
  },
  {
    "text": "त्वद् र॒यिर्दे॒वजू॑तो मयो॒भुस्त्वदा॒शुर्जू॑जु॒वाँ अ॑ग्ने॒ अर्वा॑  ॥४॥",
    "index": 8,
    "shloka_num": 4
  },
  {
    "text": "त्वाम॑ग्ने प्रथ॒मं दे॑व॒यन्तो॑ दे॒वं मर्ता॑ अमृत म॒न्द्रजि॑ह्वम्  ।",
    "index": 9,
    "shloka_num": null
  },
  {
    "text": "द्वे॒षो॒युत॒मा वि॑वासन्ति धी॒भिर्दमू॑नसं गृ॒हप॑ति॒ममू॑रम्  ॥५॥",
    "index": 10,
    "shloka_num": 5
  },
  {
    "text": "आ॒रे अ॒स्मदम॑तिमा॒रे अंह॑ आ॒रे विश्वां॑ दुर्म॒तिं यन्नि॒पासि॑  ।",
    "index": 11,
    "shloka_num": null
  },
  {
    "text": "दो॒षा शि॒वः स॑हसः सूनो अग्ने॒ यं दे॒व आ चि॒त् सच॑से स्व॒स्ति  ॥६॥",
    "index": 12,
    "shloka_num": 6
  }
]
