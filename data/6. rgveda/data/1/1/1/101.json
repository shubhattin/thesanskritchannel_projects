[
  {
    "text": "११ कुत्स आङ्गिरसः । इन्द्रः (१ गर्भस्रावि ण्युपनिषद्) । जगती, ८-११ त्रिष्टुप् ।",
    "index": 0,
    "shloka_num": null
  },
  {
    "text": "प्र म॒न्दिने॑ पितु॒मद॑र्चता॒ वचो॒ यः कृ॒ष्णग॑र्भा नि॒रह॑न्नृ॒जिश्व॑ना  ।",
    "index": 1,
    "shloka_num": null
  },
  {
    "text": "अ॒व॒स्यवो॒ वृष॑णं॒ वज्र॑दक्षिणं म॒रुत्व॑न्तं स॒ख्याय॑ हवामहे  ॥१॥",
    "index": 2,
    "shloka_num": 1
  },
  {
    "text": "यो व्यं॑सं जाहृषा॒णेन॑ म॒न्युना॒ यः शम्ब॑रं॒ यो अह॒न् पिप्रु॑मव्र॒तम्  ।",
    "index": 3,
    "shloka_num": null
  },
  {
    "text": "इन्द्रो॒ यः शुष्ण॑म॒शुषं॒ न्यावृ॑णङ् म॒रुत्व॑न्तं स॒ख्याय॑ हवामहे  ॥२॥",
    "index": 4,
    "shloka_num": 2
  },
  {
    "text": "यस्य॒ द्यावा॑पृथि॒वी पौंस्यं॑ म॒हद् यस्य॑ व्र॒ते वरु॑णो॒ यस्य॒ सूर्य॑:  ।",
    "index": 5,
    "shloka_num": null
  },
  {
    "text": "यस्येन्द्र॑स्य॒ सिन्ध॑व॒: सश्च॑ति व्र॒तं म॒रुत्व॑न्तं स॒ख्याय॑ हवामहे  ॥३॥",
    "index": 6,
    "shloka_num": 3
  },
  {
    "text": "यो अश्वा॑नां॒ यो गवां॒ गोप॑तिर्व॒शी य आ॑रि॒तः कर्म॑णिकर्मणि स्थि॒रः  ।",
    "index": 7,
    "shloka_num": null
  },
  {
    "text": "वी॒ळोश्चि॒दिन्द्रो॒ यो असु॑न्वतो व॒धो म॒रुत्व॑न्तं स॒ख्याय॑ हवामहे  ॥४॥",
    "index": 8,
    "shloka_num": 4
  },
  {
    "text": "यो विश्व॑स्य॒ जग॑तः प्राण॒तस्पति॒र्यो ब्र॒ह्मणे॑ प्रथ॒मो गा अवि॑न्दत्  ।",
    "index": 9,
    "shloka_num": null
  },
  {
    "text": "इन्द्रो॒ यो दस्यूँ॒रध॑राँ अ॒वाति॑रन् म॒रुत्व॑न्तं स॒ख्याय॑ हवामहे  ॥५॥",
    "index": 10,
    "shloka_num": 5
  },
  {
    "text": "यः शूरे॑भि॒र्हव्यो॒ यश्च॑ भी॒रुभि॒र्यो धाव॑द्भिर्हू॒यते॒ यश्च॑ जि॒ग्युभि॑:  ।",
    "index": 11,
    "shloka_num": null
  },
  {
    "text": "इन्द्रं॒ यं विश्वा॒ भुव॑ना॒भि सं॑द॒धुर्म॒रुत्व॑न्तं स॒ख्याय॑ हवामहे  ॥६॥",
    "index": 12,
    "shloka_num": 6
  },
  {
    "text": "रु॒द्राणा॑मेति प्र॒दिशा॑ विचक्ष॒णो रु॒द्रेभि॒र्योषा॑ तनुते पृ॒थु ज्रय॑:  ।",
    "index": 13,
    "shloka_num": null
  },
  {
    "text": "इन्द्रं॑ मनी॒षा अ॒भ्य॑र्चति श्रु॒तं म॒रुत्व॑न्तं स॒ख्याय॑ हवामहे  ॥७॥",
    "index": 14,
    "shloka_num": 7
  },
  {
    "text": "यद्वा॑ मरुत्वः पर॒मे स॒धस्थे॒ यद् वा॑व॒मे वृ॒जने॑ मा॒दया॑से  ।",
    "index": 15,
    "shloka_num": null
  },
  {
    "text": "अत॒ आ या॑ह्यध्व॒रं नो॒ अच्छा॑ त्वा॒या ह॒विश्च॑कृमा सत्यराधः  ॥८॥",
    "index": 16,
    "shloka_num": 8
  },
  {
    "text": "त्वा॒येन्द्र॒ सोमं॑ सुषुमा सुदक्ष त्वा॒या ह॒विश्च॑कृमा ब्रह्मवाहः  ।",
    "index": 17,
    "shloka_num": null
  },
  {
    "text": "अधा॑ नियुत्व॒: सग॑णो म॒रुद्भि॑र॒स्मिन् य॒ज्ञे ब॒र्हिषि॑ मादयस्व  ॥९॥",
    "index": 18,
    "shloka_num": 9
  },
  {
    "text": "मा॒दय॑स्व॒ हरि॑भि॒र्ये त॑ इन्द्र॒ वि ष्य॑स्व॒ शिप्रे॒ वि सृ॑जस्व॒ धेने॑  ।",
    "index": 19,
    "shloka_num": null
  },
  {
    "text": "आ त्वा॑ सुशिप्र॒ हर॑यो वहन्तू॒शन् ह॒व्यानि॒ प्रति॑ नो जुषस्व  ॥१०॥",
    "index": 20,
    "shloka_num": 10
  },
  {
    "text": "म॒रुत्स्तो॑त्रस्य वृ॒जन॑स्य गो॒पा व॒यमिन्द्रे॑ण सनुयाम॒ वाज॑म्  ।",
    "index": 21,
    "shloka_num": null
  },
  {
    "text": "तन्नो॑ मि॒त्रो वरु॑णो मामहन्ता॒मदि॑ति॒: सिन्धु॑: पृथि॒वी उ॒त द्यौः  ॥११॥",
    "index": 22,
    "shloka_num": 11
  }
]
