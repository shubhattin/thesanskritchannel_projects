[
  {
    "text": "११ अगस्त्यो मैत्रावरुणिः  । द्यावापृथिव्यौ । त्रिष्टुप् ।",
    "index": 0,
    "shloka_num": null
  },
  {
    "text": "क॒त॒रा पूर्वा॑ कत॒राप॑रा॒योः क॒था जा॒ते क॑वय॒: को वि वे॑द  ।",
    "index": 1,
    "shloka_num": null
  },
  {
    "text": "विश्वं॒ त्मना॑ बिभृतो॒ यद्ध॒ नाम॒ वि व॑र्तेते॒ अह॑नी च॒क्रिये॑व  ॥१",
    "index": 2,
    "shloka_num": null
  },
  {
    "text": "भूरिं॒ द्वे अच॑रन्ती॒ चर॑न्तं प॒द्वन्तं॒ गर्भ॑म॒पदी॑ दधाते  ।",
    "index": 3,
    "shloka_num": null
  },
  {
    "text": "नित्यं॒ न सू॒नुं पि॒त्रोरु॒पस्थे॒ द्यावा॒ रक्ष॑तं पृथिवी नो॒ अभ्वा॑त्  ॥२",
    "index": 4,
    "shloka_num": null
  },
  {
    "text": "अ॒ने॒हो दा॒त्रमदि॑तेरन॒र्वं हु॒वे स्व॑र्वदव॒धं नम॑स्वत्  ।",
    "index": 5,
    "shloka_num": null
  },
  {
    "text": "तद् रो॑दसी जनयतं जरि॒त्रे द्यावा॒ रक्ष॑तं पृथिवी नो॒ अभ्वा॑त्  ॥३",
    "index": 6,
    "shloka_num": null
  },
  {
    "text": "अत॑प्यमाने॒ अव॒साव॑न्ती॒ अनु॑ ष्याम॒ रोद॑सी दे॒वपु॑त्रे  ।",
    "index": 7,
    "shloka_num": null
  },
  {
    "text": "उ॒भे दे॒वाना॑मु॒भये॑भि॒रह्नां॒ द्यावा॒ रक्ष॑तं पृथिवी नो॒ अभ्वा॑त्  ॥४",
    "index": 8,
    "shloka_num": null
  },
  {
    "text": "सं॒गच्छ॑माने युव॒ती सम॑न्ते॒ स्वसा॑रा जा॒मी पि॒त्रोरु॒पस्थे॑  ।",
    "index": 9,
    "shloka_num": null
  },
  {
    "text": "अ॒भि॒जिघ्र॑न्ती॒ भुव॑नस्य॒ नाभिं॒ द्यावा॒ रक्ष॑तं पृथिवी नो॒ अभ्वा॑त्  ॥५",
    "index": 10,
    "shloka_num": null
  },
  {
    "text": "उ॒र्वी सद्म॑नी बृह॒ती ऋ॒तेन॑ हु॒वे दे॒वाना॒मव॑सा॒ जनि॑त्री  ।",
    "index": 11,
    "shloka_num": null
  },
  {
    "text": "द॒धाते॒ ये अ॒मृतं॑ सु॒प्रती॑के॒ द्यावा॒ रक्ष॑तं पृथिवी नो॒ अभ्वा॑त्  ॥६",
    "index": 12,
    "shloka_num": null
  },
  {
    "text": "उ॒र्वी पृ॒थ्वी ब॑हु॒ले दू॒रेअ॑न्ते॒ उप॑ ब्रुवे॒ नम॑सा य॒ज्ञे अ॒स्मिन्  ।",
    "index": 13,
    "shloka_num": null
  },
  {
    "text": "द॒धाते॒ ये सु॒भगे॑ सु॒प्रतू॑र्ती॒ द्यावा॒ रक्ष॑तं पृथिवी नो॒ अभ्वा॑त्  ॥७",
    "index": 14,
    "shloka_num": null
  },
  {
    "text": "दे॒वान् वा॒ यच्च॑कृ॒मा कच्चि॒दाग॒: सखा॑यं वा॒ सद॒मिज्जास्प॑तिं वा  ।",
    "index": 15,
    "shloka_num": null
  },
  {
    "text": "इ॒यं धीर्भू॑या अव॒यान॑मेषां॒ द्यावा॒ रक्ष॑तं पृथिवी नो॒ अभ्वा॑त्  ॥८",
    "index": 16,
    "shloka_num": null
  },
  {
    "text": "उ॒भा शंसा॒ नर्या॒ माम॑विष्टामु॒भे मामू॒ती अव॑सा सचेताम्  ।",
    "index": 17,
    "shloka_num": null
  },
  {
    "text": "भूरि॑ चिद॒र्यः सु॒दास्त॑राये॒षा मद॑न्त इषयेम देवाः  ॥९",
    "index": 18,
    "shloka_num": null
  },
  {
    "text": "ऋ॒तं दि॒वे तद॑वोचं पृथि॒व्या अ॑भिश्रा॒वाय॑ प्रथ॒मं सु॑मे॒धाः  ।",
    "index": 19,
    "shloka_num": null
  },
  {
    "text": "पा॒ताम॑व॒द्याद् दु॑रि॒ताद॒भीके॑ पि॒ता मा॒ता च॑ रक्षता॒मवो॑भिः  ॥१०",
    "index": 20,
    "shloka_num": null
  },
  {
    "text": "इ॒दं द्या॑वापृथिवी स॒त्यम॑स्तु॒ पित॒र्मात॒र्यदि॒होप॑ब्रु॒वे वा॑म्  ।",
    "index": 21,
    "shloka_num": null
  },
  {
    "text": "भू॒तं दे॒वाना॑मव॒मे अवो॑भिर्वि॒द्यामे॒षं वृ॒जनं॑ जी॒रदा॑नुम्  ॥११",
    "index": 22,
    "shloka_num": null
  }
]
