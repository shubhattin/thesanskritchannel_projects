[
  {
    "text": "९ वसूयव आत्रेयाः । अग्निः  । अनुष्टुप् ।",
    "index": 0,
    "shloka_num": null
  },
  {
    "text": "अच्छा॑ वो अ॒ग्निमव॑से दे॒वं गा॑सि॒ स नो॒ वसु॑:  ।",
    "index": 1,
    "shloka_num": null
  },
  {
    "text": "रास॑त् पु॒त्र ऋ॑षू॒णामृ॒तावा॑ पर्षति द्वि॒षः  ॥१॥",
    "index": 2,
    "shloka_num": 1
  },
  {
    "text": "स हि स॒त्यो यं पूर्वे॑ चिद् दे॒वास॑श्चि॒द् यमी॑धि॒रे  ।",
    "index": 3,
    "shloka_num": null
  },
  {
    "text": "होता॑रं म॒न्द्रजि॑ह्व॒मित् सु॑दी॒तिभि॑र्वि॒भाव॑सुम्  ॥२॥",
    "index": 4,
    "shloka_num": 2
  },
  {
    "text": "स नो॑ धी॒ती वरि॑ष्ठया॒ श्रेष्ठ॑या च सुम॒त्या  ।",
    "index": 5,
    "shloka_num": null
  },
  {
    "text": "अग्ने॑ रा॒यो दि॑दीहि नः सुवृ॒क्तिभि॑र्वरेण्य  ॥३॥",
    "index": 6,
    "shloka_num": 3
  },
  {
    "text": "अ॒ग्निर्दे॒वेषु॑ राजत्य॒ग्निर्मर्ते॑ष्वावि॒शन्  ।",
    "index": 7,
    "shloka_num": null
  },
  {
    "text": "अ॒ग्निर्नो॑ हव्य॒वाह॑नो॒ऽग्निं धी॒भिः स॑पर्यत  ॥४॥",
    "index": 8,
    "shloka_num": 4
  },
  {
    "text": "अ॒ग्निस्तु॒विश्र॑वस्तमं तु॒विब्र॑ह्माणमुत्त॒मम्  ।",
    "index": 9,
    "shloka_num": null
  },
  {
    "text": "अ॒तूर्तं॑ श्राव॒यत्प॑तिं पु॒त्रं द॑दाति दा॒शुषे॑  ॥५॥",
    "index": 10,
    "shloka_num": 5
  },
  {
    "text": "अ॒ग्निर्द॑दाति॒ सत्प॑तिं सा॒साह॒ यो यु॒धा नृभि॑:  ।",
    "index": 11,
    "shloka_num": null
  },
  {
    "text": "अ॒ग्निरत्यं॑ रघु॒ष्यदं॒ जेता॑र॒मप॑राजितम्  ॥६॥",
    "index": 12,
    "shloka_num": 6
  },
  {
    "text": "यद् वाहि॑ष्ठं॒ तद॒ग्नये॑ बृ॒हद॑र्च विभावसो  ।",
    "index": 13,
    "shloka_num": null
  },
  {
    "text": "महि॑षीव॒ त्वद् र॒यिस्त्वद् वाजा॒ उदी॑रते  ॥७॥",
    "index": 14,
    "shloka_num": 7
  },
  {
    "text": "तव॑ द्यु॒मन्तो॑ अ॒र्चयो॒ ग्रावे॑वोच्यते बृ॒हत्  ।",
    "index": 15,
    "shloka_num": null
  },
  {
    "text": "उ॒तो ते॑ तन्य॒तुर्य॑था स्वा॒नो अ॑र्त॒ त्मना॑ दि॒वः  ॥८॥",
    "index": 16,
    "shloka_num": 8
  },
  {
    "text": "ए॒वाँ अ॒ग्निं व॑सू॒यव॑: सहसा॒नं व॑वन्दिम  ।",
    "index": 17,
    "shloka_num": null
  },
  {
    "text": "स नो॒ विश्वा॒ अति॒ द्विष॒: पर्ष॑न्ना॒वेव॑ सु॒क्रतु॑:  ॥९॥",
    "index": 18,
    "shloka_num": 9
  }
]
