[
  {
    "text": "५ मैत्रावरुणिर्वसिष्ठ: । विश्वे देवा:  । त्रिष्टुप्  ।",
    "index": 0,
    "shloka_num": null
  },
  {
    "text": "प्र वो॑ य॒ज्ञेषु॑ देव॒यन्तो॑ अर्च॒न्द्यावा॒ नमो॑भिः पृथि॒वी इ॒षध्यै॑  ।",
    "index": 1,
    "shloka_num": null
  },
  {
    "text": "येषां॒ ब्रह्मा॒ण्यस॑मानि॒ विप्रा॒ विष्व॑ग्वि॒यन्ति॑ व॒निनो॒ न शाखा॑:  ॥१॥",
    "index": 2,
    "shloka_num": 1
  },
  {
    "text": "प्र य॒ज्ञ ए॑तु॒ हेत्वो॒ न सप्ति॒रुद्य॑च्छध्वं॒ सम॑नसो घृ॒ताची॑:  ।",
    "index": 3,
    "shloka_num": null
  },
  {
    "text": "स्तृ॒णी॒त ब॒र्हिर॑ध्व॒राय॑ सा॒धूर्ध्वा शो॒चींषि॑ देव॒यून्य॑स्थुः  ॥२॥",
    "index": 4,
    "shloka_num": 2
  },
  {
    "text": "आ पु॒त्रासो॒ न मा॒तरं॒ विभृ॑त्रा॒: सानौ॑ दे॒वासो॑ ब॒र्हिष॑: सदन्तु  ।",
    "index": 5,
    "shloka_num": null
  },
  {
    "text": "आ वि॒श्वाची॑ विद॒थ्या॑मन॒क्त्वग्ने॒ मा नो॑ दे॒वता॑ता॒ मृध॑स्कः  ॥३॥",
    "index": 6,
    "shloka_num": 3
  },
  {
    "text": "ते सी॑षपन्त॒ जोष॒मा यज॑त्रा ऋ॒तस्य॒ धारा॑: सु॒दुघा॒ दुहा॑नाः  ।",
    "index": 7,
    "shloka_num": null
  },
  {
    "text": "ज्येष्ठं॑ वो अ॒द्य मह॒ आ वसू॑ना॒मा ग॑न्तन॒ सम॑नसो॒ यति॒ ष्ठ  ॥४॥",
    "index": 8,
    "shloka_num": 4
  },
  {
    "text": "ए॒वा नो॑ अग्ने वि॒क्ष्वा द॑शस्य॒ त्वया॑ व॒यं स॑हसाव॒न्नास्क्रा॑:  ।",
    "index": 9,
    "shloka_num": null
  },
  {
    "text": "रा॒या यु॒जा स॑ध॒मादो॒ अरि॑ष्टा यू॒यं पा॑त स्व॒स्तिभि॒: सदा॑ नः  ॥५॥",
    "index": 10,
    "shloka_num": 5
  }
]
