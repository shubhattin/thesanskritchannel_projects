[
  {
    "text": "१० मैत्रावरुणिर्वसिष्ठ: । अग्नि:  । त्रिष्टुप्  ।",
    "index": 0,
    "shloka_num": null
  },
  {
    "text": "अ॒ग्निं वो॑ दे॒वम॒ग्निभि॑: स॒जोषा॒ यजि॑ष्ठं दू॒तम॑ध्व॒रे कृ॑णुध्वम्  ।",
    "index": 1,
    "shloka_num": null
  },
  {
    "text": "यो मर्त्ये॑षु॒ निध्रु॑विॠ॒तावा॒ तपु॑र्मूर्धा घृ॒तान्न॑: पाव॒कः  ॥१॥",
    "index": 2,
    "shloka_num": 1
  },
  {
    "text": "प्रोथ॒दश्वो॒ न यव॑सेऽवि॒ष्यन्य॒दा म॒हः सं॒वर॑णा॒द्व्यस्था॑त्  ।",
    "index": 3,
    "shloka_num": null
  },
  {
    "text": "आद॑स्य॒ वातो॒ अनु॑ वाति शो॒चिरध॑ स्म ते॒ व्रज॑नं कृ॒ष्णम॑स्ति  ॥२॥",
    "index": 4,
    "shloka_num": 2
  },
  {
    "text": "उद्यस्य॑ ते॒ नव॑जातस्य॒ वृष्णोऽग्ने॒ चर॑न्त्य॒जरा॑ इधा॒नाः  ।",
    "index": 5,
    "shloka_num": null
  },
  {
    "text": "अच्छा॒ द्याम॑रु॒षो धू॒म ए॑ति॒ सं दू॒तो अ॑ग्न॒ ईय॑से॒ हि दे॒वान्  ॥३॥",
    "index": 6,
    "shloka_num": 3
  },
  {
    "text": "वि यस्य॑ ते पृथि॒व्यां पाजो॒ अश्रे॑त्तृ॒षु यदन्ना॑ स॒मवृ॑क्त॒ जम्भै॑:  ।",
    "index": 7,
    "shloka_num": null
  },
  {
    "text": "सेने॑व सृ॒ष्टा प्रसि॑तिष्ट एति॒ यवं॒ न द॑स्म जु॒ह्वा॑ विवेक्षि  ॥४॥",
    "index": 8,
    "shloka_num": 4
  },
  {
    "text": "तमिद्दो॒षा तमु॒षसि॒ यवि॑ष्ठम॒ग्निमत्यं॒ न म॑र्जयन्त॒ नर॑:  ।",
    "index": 9,
    "shloka_num": null
  },
  {
    "text": "नि॒शिशा॑ना॒ अति॑थिमस्य॒ योनौ॑ दी॒दाय॑ शो॒चिराहु॑तस्य॒ वृष्ण॑:  ॥५॥",
    "index": 10,
    "shloka_num": 5
  },
  {
    "text": "सु॒सं॒दृक्ते॑ स्वनीक॒ प्रती॑कं॒ वि यद्रु॒क्मो न रोच॑स उपा॒के  ।",
    "index": 11,
    "shloka_num": null
  },
  {
    "text": "दि॒वो न ते॑ तन्य॒तुरे॑ति॒ शुष्म॑श्चि॒त्रो न सूर॒: प्रति॑ चक्षि भा॒नुम्  ॥६॥",
    "index": 12,
    "shloka_num": 6
  },
  {
    "text": "यथा॑ व॒: स्वाहा॒ग्नये॒ दाशे॑म॒ परीळा॑भिर्घृ॒तव॑द्भिश्च ह॒व्यैः  ।",
    "index": 13,
    "shloka_num": null
  },
  {
    "text": "तेभि॑र्नो अग्ने॒ अमि॑तै॒र्महो॑भिः श॒तं पू॒र्भिराय॑सीभि॒र्नि पा॑हि  ॥७॥",
    "index": 14,
    "shloka_num": 7
  },
  {
    "text": "या वा॑ ते॒ सन्ति॑ दा॒शुषे॒ अधृ॑ष्टा॒ गिरो॑ वा॒ याभि॑र्नृ॒वती॑रुरु॒ष्याः  ।",
    "index": 15,
    "shloka_num": null
  },
  {
    "text": "ताभि॑र्नः सूनो सहसो॒ नि पा॑हि॒ स्मत्सू॒रीञ्ज॑रि॒तॄञ्जा॑तवेदः  ॥८॥",
    "index": 16,
    "shloka_num": 8
  },
  {
    "text": "निर्यत्पू॒तेव॒ स्वधि॑ति॒: शुचि॒र्गात्स्वया॑ कृ॒पा त॒न्वा॒३ रोच॑मानः  ।",
    "index": 17,
    "shloka_num": null
  },
  {
    "text": "आ यो मा॒त्रोरु॒शेन्यो॒ जनि॑ष्ट देव॒यज्या॑य सु॒क्रतु॑: पाव॒कः  ॥९॥",
    "index": 18,
    "shloka_num": 9
  },
  {
    "text": "ए॒ता नो॑ अग्ने॒ सौभ॑गा दिदी॒ह्यपि॒ क्रतुं॑ सु॒चेत॑सं वतेम  ।",
    "index": 19,
    "shloka_num": null
  },
  {
    "text": "विश्वा॑ स्तो॒तृभ्यो॑ गृण॒ते च॑ सन्तु यू॒यं पा॑त स्व॒स्तिभि॒: सदा॑ नः  ॥१०॥",
    "index": 20,
    "shloka_num": 10
  }
]
