[
  {
    "text": "८ गाथिनो विश्वामित्रः ।इन्द्रः । त्रिष्टुप्, १-४गायत्री, ६ जगती ।",
    "index": 0,
    "shloka_num": null
  },
  {
    "text": "धा॒नाव॑न्तं कर॒म्भिण॑मपू॒पव॑न्तमु॒क्थिन॑म् ।\nइन्द्र॑ प्रा॒तर्जु॑षस्व नः ॥१॥",
    "index": 1,
    "shloka_num": 1
  },
  {
    "text": "पु॒रो॒ळाशं॑ पच॒त्यं॑ जु॒षस्वे॒न्द्रा गु॑रस्व च ।\nतुभ्यं॑ ह॒व्यानि॑ सिस्रते ॥२॥",
    "index": 2,
    "shloka_num": 2
  },
  {
    "text": "पु॒रो॒ळाशं॑ च नो॒ घसो॑ जो॒षया॑से॒ गिर॑श्च नः ।\nव॒धू॒युरि॑व॒ योष॑णाम् ॥३॥",
    "index": 3,
    "shloka_num": 3
  },
  {
    "text": "पु॒रो॒ळाशं॑ सनश्रुत प्रातःसा॒वे जु॑षस्व नः ।\nइन्द्र॒ क्रतु॒र्हि ते॑ बृ॒हन् ॥४॥",
    "index": 4,
    "shloka_num": 4
  },
  {
    "text": "माध्यं॑दिनस्य॒ सव॑नस्य धा॒नाः पु॑रो॒ळाश॑मिन्द्र कृष्वे॒ह चारु॑म् ।\nप्र यत् स्तो॒ता ज॑रि॒ता तूर्ण्य॑र्थो वृषा॒यमा॑ण॒ उप॑ गी॒र्भिरीट्टे॑ ॥५॥",
    "index": 5,
    "shloka_num": 5
  },
  {
    "text": "तृ॒तीये॑ धा॒नाः सव॑ने पुरुष्टुत पुरो॒ळाश॒माहु॑तं मामहस्व नः ।\nऋ॒भु॒मन्तं॒ वाज॑वन्तं त्वा कवे॒ प्रय॑स्वन्त॒ उप॑ शिक्षेम धी॒तिभिः॑ ॥६॥",
    "index": 6,
    "shloka_num": 6
  },
  {
    "text": "पू॒ष॒ण्वते॑ ते चकृमा कर॒म्भं हरि॑वते॒ हर्य॑श्वाय धा॒नाः ।\nअ॒पू॒पम॑द्धि॒ सग॑णो म॒रुद्भिः॒ सोमं॑ पिब वृत्र॒हा शू॑र वि॒द्वान् ॥७॥",
    "index": 7,
    "shloka_num": 7
  },
  {
    "text": "प्रति॑ धा॒ना भ॑रत॒ तूय॑मस्मै पुरो॒ळाशं॑ वी॒रत॑माय नृ॒णाम् ।\nदि॒वेदि॑वे स॒दृशी॑रिन्द्र॒ तुभ्यं॒ वर्ध॑न्तु त्वा सोम॒पेया॑य धृष्णो ॥८॥",
    "index": 8,
    "shloka_num": 8
  }
]
