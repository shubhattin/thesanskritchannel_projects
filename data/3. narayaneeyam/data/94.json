[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "चतुर्नवतितमम् दशकम्",
        "index": 1,
        "shloka_num": null
    },
    {
        "text": "तत्त्व ज्ञान उत्पत्ति:",
        "index": 2,
        "shloka_num": null
    },
    {
        "text": "शुद्धा निष्कामधर्मै: प्रवरगुरुगिरा तत्स्वरूपं परं ते",
        "index": 3,
        "shloka_num": null
    },
    {
        "text": "शुद्धं देहेन्द्रियादिव्यपगतमखिलव्याप्तमावेदयन्ते ।\nनानात्वस्थौल्यकार्श्यादि तु गुणजवपुस्सङ्गतोऽध्यासितं ते\nवह्नेर्दारुप्रभेदेष्विव महदणुतादीप्तताशान्ततादि ॥१॥",
        "index": 4,
        "shloka_num": 1
    },
    {
        "text": "आचार्याख्याधरस्थारणिसमनुमिलच्छिष्यरूपोत्तरार-\nण्यावेधोद्भासितेन स्फुटतरपरिबोधाग्निना दह्यमाने ।\nकर्मालीवासनातत्कृततनुभुवनभ्रान्तिकान्तारपूरे\nदाह्याभावेन विद्याशिखिनि च विरते त्वन्मयी खल्ववस्था ॥२॥",
        "index": 5,
        "shloka_num": 2
    },
    {
        "text": "एवं त्वत्प्राप्तितोऽन्यो नहि खलु निखिलक्लेशहानेरुपायो\nनैकान्तात्यन्तिकास्ते कृषिवदगदषाड्गुण्यषट्कर्मयोगा: ।\nदुर्वैकल्यैरकल्या अपि निगमपथास्तत्फलान्यप्यवाप्ता\nमत्तास्त्वां विस्मरन्त: प्रसजति पतने यान्त्यनन्तान् विषादान् ॥३॥",
        "index": 6,
        "shloka_num": 3
    },
    {
        "text": "त्वल्लोकादन्यलोक: क्वनु भयरहितो यत् परार्धद्वयान्ते\nत्वद्भीतस्सत्यलोकेऽपि न सुखवसति: पद्मभू: पद्मनाभ ।\nएवं भावे त्वधर्मार्जितबहुतमसां का कथा नारकाणां\nतन्मे त्वं छिन्धि बन्धं वरद कृपणबन्धो कृपापूरसिन्धो ॥४॥",
        "index": 7,
        "shloka_num": 4
    },
    {
        "text": "याथार्थ्यात्त्वन्मयस्यैव हि मम न विभो वस्तुतो बन्धमोक्षौ\nमायाविद्यातनुभ्यां तव तु विरचितौ स्वप्नबोधोपमौ तौ ।\nबद्धे जीवद्विमुक्तिं गतवति च भिदा तावती तावदेको\nभुङ्क्ते देहद्रुमस्थो विषयफलरसान्नापरो निर्व्यथात्मा ॥५॥",
        "index": 8,
        "shloka_num": 5
    },
    {
        "text": "जीवन्मुक्तत्वमेवंविधमिति वचसा किं फलं दूरदूरे\nतन्नामाशुद्धबुद्धेर्न च लघु मनसश्शोधनं भक्तितोऽन्यत् ।\nतन्मे विष्णो कृषीष्ठास्त्वयि कृतसकलप्रार्पणं भक्तिभारं\nयेन स्यां मङ्क्षु किञ्चिद् गुरुवचनमिलत्त्वत्प्रबोधस्त्वदात्मा ॥६॥",
        "index": 9,
        "shloka_num": 6
    },
    {
        "text": "शब्दब्रह्मण्यपीह प्रयतितमनसस्त्वां न जानन्ति केचित्\nकष्टं वन्ध्यश्रमास्ते चिरतरमिह गां बिभ्रते निष्प्रसूतिम् ।\nयस्यां विश्वाभिरामास्सकलमलहरा दिव्यलीलावतारा:\nसच्चित्सान्द्रं च रूपं तव न निगदितं तां न वाचं भ्रियासम् ॥७॥",
        "index": 10,
        "shloka_num": 7
    },
    {
        "text": "यो यावान् यादृशो वा त्वमिति किमपि नैवावगच्छामि भूमन्\nनेवञ्चानन्यभावस्त्वदनुभजनमेवाद्रिये चैद्यवैरिन् ।\nत्वल्लिङ्गानां त्वदङ्घ्रिप्रियजनसदसां दर्शनस्पर्शनादि:\nभूयान्मे त्वत्प्रपूजानतिनुतिगुणकर्मानुकीर्त्यादरोऽपि ॥८॥",
        "index": 11,
        "shloka_num": 8
    },
    {
        "text": "यद्यल्लभ्येत तत्तत्तव समुपहृतं देव दासोऽस्मि तेऽहं\nत्वद्गेहोन्मार्जनाद्यं भवतु मम मुहु: कर्म निर्मायमेव ।\nसूर्याग्निब्राह्मणात्मादिषु लसितचतुर्बाहुमाराधये त्वां\nत्वत्प्रेमार्द्रत्वरूपो मम सततमभिष्यन्दतां भक्तियोग: ॥९॥",
        "index": 12,
        "shloka_num": 9
    },
    {
        "text": "ऐक्यं ते दानहोमव्रतनियमतपस्सांख्ययोगैर्दुरापं\nत्वत्सङ्गेनैव गोप्य: किल सुकृतितमा प्रापुरानन्दसान्द्रम् ।\nभक्तेष्वन्येषु भूयस्स्वपि बहुमनुषे भक्तिमेव त्वमासां\nतन्मे त्वद्भक्तिमेव द्रढय हर गदान् कृष्ण वातालयेश ॥१०॥",
        "index": 13,
        "shloka_num": 10
    }
]