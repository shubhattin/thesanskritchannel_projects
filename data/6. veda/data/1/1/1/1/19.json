[
  {
    "text": "९ मेधातिथिःकाण्वः । अग्निर्मरुतश्च ।गायत्री ।",
    "index": 0,
    "shloka_num": null
  },
  {
    "text": "प्रति॒ त्यं चारु॑मध्व॒रं गो॑पी॒थाय॒ प्र हू॑यसे ।\nम॒रुद्भि॑रग्न॒ आ ग॑हि ॥१॥",
    "index": 1,
    "shloka_num": 1
  },
  {
    "text": "न॒हि दे॒वो न मर्त्यो॑ म॒हस्तव॒ क्रतुं॑ प॒रः ।\nम॒रुद्भि॑रग्न॒ आ ग॑हि ॥२॥",
    "index": 2,
    "shloka_num": 2
  },
  {
    "text": "ये म॒हो रज॑सो वि॒दुर्विश्वे॑ दे॒वासो॑ अ॒द्रुहः॑ ।\nम॒रुद्भि॑रग्न॒ आ ग॑हि ॥३॥",
    "index": 3,
    "shloka_num": 3
  },
  {
    "text": "य उ॒ग्रा अ॒र्कमा॑नृ॒चुरना॑धृष्टास॒ ओज॑सा ।\nम॒रुद्भि॑रग्न॒ आ ग॑हि ॥४॥",
    "index": 4,
    "shloka_num": 4
  },
  {
    "text": "ये शु॒भ्रा घो॒रव॑र्पसः सुक्ष॒त्रासो॑ रि॒शाद॑सः ।\nम॒रुद्भि॑रग्न॒ आ ग॑हि ॥५॥",
    "index": 5,
    "shloka_num": 5
  },
  {
    "text": "ये नाक॒स्याधि॑ रोच॒ने दि॒वि दे॒वास॒ आस॑ते ।\nम॒रुद्भि॑रग्न॒ आ ग॑हि ॥६॥",
    "index": 6,
    "shloka_num": 6
  },
  {
    "text": "य ई॒ङ्खय॑न्ति॒ पर्व॑तान् ति॒रः स॑मु॒द्रम॑र्ण॒वम् ।\nम॒रुद्भि॑रग्न॒ आ ग॑हि ॥७॥",
    "index": 7,
    "shloka_num": 7
  },
  {
    "text": "आ ये त॒न्वन्ति॑ र॒श्मिभि॑स् ति॒रः स॑मु॒द्रमोज॑सा ।\nम॒रुद्भि॑रग्न॒ आ ग॑हि ॥८॥",
    "index": 8,
    "shloka_num": 8
  },
  {
    "text": "अ॒भि त्वा॑ पू॒र्वपी॑तये सृ॒जामि॑ सो॒म्यं मधु॑ ।\nम॒रुद्भि॑रग्न॒ आ ग॑हि ॥९॥",
    "index": 9,
    "shloka_num": 9
  }
]
