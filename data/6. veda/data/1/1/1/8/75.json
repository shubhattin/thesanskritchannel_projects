[
  {
    "text": "१२ कुरुसुतिः काण्वः । इन्द्रः ।गायत्री ।",
    "index": 0,
    "shloka_num": null
  },
  {
    "text": "इ॒मं नु मा॒यिनं॑ हुव॒ इन्द्र॒मीशा॑न॒मोज॑सा ।\nम॒रुत्व॑न्तं॒ न वृ॒ञ्जसे॑ ॥१॥",
    "index": 1,
    "shloka_num": 1
  },
  {
    "text": "अ॒यमिन्द्रो॑ म॒रुत्स॑खा॒ वि वृ॒त्रस्या॑भिन॒च्छिरः॑ ।\nवज्रे॑ण श॒तप॑र्वणा ॥२॥",
    "index": 2,
    "shloka_num": 2
  },
  {
    "text": "वा॒वृ॒धा॒नो म॒रुत्स॒खेन्द्रो॒ वि वृ॒त्रमै॑रयत् ।\nसृ॒जन्त्स॑मु॒द्रिया॑ अ॒पः ॥३॥",
    "index": 3,
    "shloka_num": 3
  },
  {
    "text": "अ॒यं ह॒ येन॒ वा इ॒दं स्व॑र्म॒रुत्व॑ता जि॒तम् ।\nइन्द्रे॑ण॒ सोम॑पीतये ॥४॥",
    "index": 4,
    "shloka_num": 4
  },
  {
    "text": "म॒रुत्व॑न्तमृजी॒षिण॒मोज॑स्वन्तं विर॒प्शिन॑म् ।\nइन्द्रं॑ गी॒र्भिर्ह॑वामहे ॥५॥",
    "index": 5,
    "shloka_num": 5
  },
  {
    "text": "इन्द्रं॑ प्र॒त्नेन॒ मन्म॑ना म॒रुत्व॑न्तं हवामहे ।\nअ॒स्य सोम॑स्य पी॒तये॑ ॥६॥",
    "index": 6,
    "shloka_num": 6
  },
  {
    "text": "म॒रुत्वाँ॑ इन्द्र मीढ्वः॒ पिबा॒ सोमं॑ शतक्रतो ।\nअ॒स्मिन्य॒ज्ञे पु॑रुष्टुत ॥७॥",
    "index": 7,
    "shloka_num": 7
  },
  {
    "text": "तुभ्येदि॑न्द्र म॒रुत्व॑ते सु॒ताः सोमा॑सो अद्रिवः ।\nहृ॒दा हू॑यन्त उ॒क्थिनः॑ ॥८॥",
    "index": 8,
    "shloka_num": 8
  },
  {
    "text": "पिबेदि॑न्द्र म॒रुत्स॑खा सु॒तं सोमं॒ दिवि॑ष्टिषु ।\nवज्रं॒ शिशा॑न॒ ओज॑सा ॥९॥",
    "index": 9,
    "shloka_num": 9
  },
  {
    "text": "उ॒त्तिष्ठ॒न्नोज॑सा स॒ह पी॒त्वी शिप्रे॑ अवेपयः ।\nसोम॑मिन्द्र च॒मू सु॒तम् ॥१०॥",
    "index": 10,
    "shloka_num": 10
  },
  {
    "text": "अनु॑ त्वा॒ रोद॑सी उ॒भे क्रक्ष॑माणमकृपेताम् ।\nइन्द्र॒ यद्द॑स्यु॒हाभ॑वः ॥११॥",
    "index": 11,
    "shloka_num": 11
  },
  {
    "text": "वाच॑म॒ष्टाप॑दीम॒हं नव॑स्रक्तिमृत॒स्पृश॑म् ।\nइन्द्रा॒त्परि॑ त॒न्वं॑ ममे ॥१२॥",
    "index": 12,
    "shloka_num": 12
  }
]
