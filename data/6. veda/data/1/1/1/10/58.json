[
  {
    "text": "१२ बन्धुः श्रुतबन्धुर्विप्रबन्धुर्गौपायनाः ।मन आवर्तनम् । अनुष्टुप् ।",
    "index": 0,
    "shloka_num": null
  },
  {
    "text": "यत्ते॑ य॒मं वै॑वस्व॒तं मनो॑ ज॒गाम॑ दूर॒कम् ।\nतत्त॒ आ व॑र्तयामसी॒ह क्षया॑य जी॒वसे॑ ॥१॥",
    "index": 1,
    "shloka_num": 1
  },
  {
    "text": "यत्ते॒ दिवं॒ यत्पृ॑थि॒वीं मनो॑ ज॒गाम॑ दूर॒कम् ।\nतत्त॒ आ व॑र्तयामसी॒ह क्षया॑य जी॒वसे॑ ॥२॥",
    "index": 2,
    "shloka_num": 2
  },
  {
    "text": "यत्ते॒ भूमिं॒ चतु॑र्भृष्टिं॒ मनो॑ ज॒गाम॑ दूर॒कम् ।\nतत्त॒ आ व॑र्तयामसी॒ह क्षया॑य जी॒वसे॑ ॥३॥",
    "index": 3,
    "shloka_num": 3
  },
  {
    "text": "यत्ते॒ चत॑स्रः प्र॒दिशो॒ मनो॑ ज॒गाम॑ दूर॒कम् ।\nतत्त॒ आ व॑र्तयामसी॒ह क्षया॑य जी॒वसे॑ ॥४॥",
    "index": 4,
    "shloka_num": 4
  },
  {
    "text": "यत्ते॑ समु॒द्रम॑र्ण॒वं मनो॑ ज॒गाम॑ दूर॒कम् ।\nतत्त॒ आ व॑र्तयामसी॒ह क्षया॑य जी॒वसे॑ ॥५॥",
    "index": 5,
    "shloka_num": 5
  },
  {
    "text": "यत्ते॒ मरी॑चीः प्र॒वतो॒ मनो॑ ज॒गाम॑ दूर॒कम् ।\nतत्त॒ आ व॑र्तयामसी॒ह क्षया॑य जी॒वसे॑ ॥६॥",
    "index": 6,
    "shloka_num": 6
  },
  {
    "text": "यत्ते॑ अ॒पो यदोष॑धी॒र्मनो॑ ज॒गाम॑ दूर॒कम् ।\nतत्त॒ आ व॑र्तयामसी॒ह क्षया॑य जी॒वसे॑ ॥७॥",
    "index": 7,
    "shloka_num": 7
  },
  {
    "text": "यत्ते॒ सूर्यं॒ यदु॒षसं॒ मनो॑ ज॒गाम॑ दूर॒कम् ।\nतत्त॒ आ व॑र्तयामसी॒ह क्षया॑य जी॒वसे॑ ॥८॥",
    "index": 8,
    "shloka_num": 8
  },
  {
    "text": "यत्ते॒ पर्व॑तान्बृह॒तो मनो॑ ज॒गाम॑ दूर॒कम् ।\nतत्त॒ आ व॑र्तयामसी॒ह क्षया॑य जी॒वसे॑ ॥९॥",
    "index": 9,
    "shloka_num": 9
  },
  {
    "text": "यत्ते॒ विश्व॑मि॒दं जग॒न्मनो॑ ज॒गाम॑ दूर॒कम् ।\nतत्त॒ आ व॑र्तयामसी॒ह क्षया॑य जी॒वसे॑ ॥१०॥",
    "index": 10,
    "shloka_num": 10
  },
  {
    "text": "यत्ते॒ पराः॑ परा॒वतो॒ मनो॑ ज॒गाम॑ दूर॒कम् ।\nतत्त॒ आ व॑र्तयामसी॒ह क्षया॑य जी॒वसे॑ ॥११॥",
    "index": 11,
    "shloka_num": 11
  },
  {
    "text": "यत्ते॑ भू॒तं च॒ भव्यं॑ च॒ मनो॑ ज॒गाम॑ दूर॒कम् ।\nतत्त॒ आ व॑र्तयामसी॒ह क्षया॑य जी॒वसे॑ ॥१२॥",
    "index": 12,
    "shloka_num": 12
  }
]
