[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "द्विचत्वारिंशम् दशकम्",
        "index": 2,
        "shloka_num": null
    },
    {
        "text": "शकट असुर निग्रह:",
        "index": 3,
        "shloka_num": null
    },
    {
        "text": "कदापि जन्मर्क्षदिने तव प्रभो निमन्त्रितज्ञातिवधूमहीसुरा ।\nमहानसस्त्वां सविधे निधाय सा महानसादौ ववृते व्रजेश्वरी ॥१॥",
        "index": 4,
        "shloka_num": 1
    },
    {
        "text": "ततो भवत्त्राणनियुक्तबालकप्रभीतिसङ्क्रन्दनसङ्कुलारवै: ।\nविमिश्रमश्रावि भवत्समीपत: परिस्फुटद्दारुचटच्चटारव: ॥२॥",
        "index": 5,
        "shloka_num": 2
    },
    {
        "text": "ततस्तदाकर्णनसम्भ्रमश्रमप्रकम्पिवक्षोजभरा व्रजाङ्गना: ।\nभवन्तमन्तर्ददृशुस्समन्ततो विनिष्पतद्दारुणदारुमध्यगम् ॥३॥",
        "index": 6,
        "shloka_num": 3
    },
    {
        "text": "शिशोरहो किं किमभूदिति द्रुतं प्रधाव्य नन्द: पशुपाश्च भूसुरा: ।\nभवन्तमालोक्य यशोदया धृतं समाश्वसन्नश्रुजलार्द्रलोचना: ॥४॥",
        "index": 7,
        "shloka_num": 4
    },
    {
        "text": "कस्को नु कौतस्कुत एष विस्मयो विशङ्कटं यच्छकटं विपाटितम् ।\nन कारणं किञ्चिदिहेति ते स्थिता: स्वनासिकादत्तकरास्त्वदीक्षका: ॥५॥",
        "index": 8,
        "shloka_num": 5
    },
    {
        "text": "कुमारकस्यास्य पयोधरार्थिन: प्ररोदने लोलपदाम्बुजाहतम् ।\nमया मया दृष्टमनो विपर्यगादितीश ते पालकबालका जगु: ॥६॥",
        "index": 9,
        "shloka_num": 6
    },
    {
        "text": "भिया तदा किञ्चिदजानतामिदं कुमारकाणामतिदुर्घटं वच: ।\nभवत्प्रभावाविदुरैरितीरितं मनागिवाशङ्क्यत दृष्टपूतनै: ॥७॥",
        "index": 10,
        "shloka_num": 7
    },
    {
        "text": "प्रवालताम्रं किमिदं पदं क्षतं सरोजरम्यौ नु करौ विरोजितौ।\nइति प्रसर्पत्करुणातरङ्गितास्त्वदङ्गमापस्पृशुरङ्गनाजना: ॥८॥",
        "index": 11,
        "shloka_num": 8
    },
    {
        "text": "अये सुतं देहि जगत्पते: कृपातरङ्गपातात्परिपातमद्य मे ।\nइति स्म सङ्गृह्य पिता त्वदङ्गकं मुहुर्मुहु: श्लिष्यति जातकण्टक: ॥९॥",
        "index": 12,
        "shloka_num": 9
    },
    {
        "text": "अनोनिलीन: किल हन्तुमागत: सुरारिरेवं भवता विहिंसित: ।\nरजोऽपि नो दृष्टममुष्य तत्कथं स शुद्धसत्त्वे त्वयि लीनवान् ध्रुवम् ॥१०॥",
        "index": 13,
        "shloka_num": 10
    },
    {
        "text": "प्रपूजितैस्तत्र ततो द्विजातिभिर्विशेषतो लम्भितमङ्गलाशिष: ।\nव्रजं निजैर्बाल्यरसैर्विमोहयन् मरुत्पुराधीश रुजां जहीहि मे ॥११॥",
        "index": 14,
        "shloka_num": null
    }
]