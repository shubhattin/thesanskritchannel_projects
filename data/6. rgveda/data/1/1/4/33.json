[
  {
    "text": "११ वामदेवो गौतमः । ऋभवः । त्रिष्टुप् ।",
    "index": 0,
    "shloka_num": null
  },
  {
    "text": "प्र ऋ॒भुभ्यो॑ दू॒तमि॑व॒ वाच॑मिष्य उप॒स्तिरे॒ श्वैत॑रीं धे॒नुमी॑ळे  ।",
    "index": 1,
    "shloka_num": null
  },
  {
    "text": "ये वात॑जूतास्त॒रणि॑भि॒रेवै॒: परि॒ द्यां स॒द्यो अ॒पसो॑ बभू॒वुः  ॥१॥",
    "index": 2,
    "shloka_num": 1
  },
  {
    "text": "य॒दार॒मक्र॑न्नृ॒भव॑: पि॒तृभ्यां॒ परि॑विष्टी वे॒षणा॑ दं॒सना॑भिः  ।",
    "index": 3,
    "shloka_num": null
  },
  {
    "text": "आदिद् दे॒वाना॒मुप॑ स॒ख्यमा॑य॒न् धीरा॑सः पु॒ष्टिम॑वहन् म॒नायै॑  ॥२॥",
    "index": 4,
    "shloka_num": 2
  },
  {
    "text": "पुन॒र्ये च॒क्रुः पि॒तरा॒ युवा॑ना॒ सना॒ यूपे॑व जर॒णा शया॑ना  ।",
    "index": 5,
    "shloka_num": null
  },
  {
    "text": "ते वाजो॒ विभ्वाँ॑ ऋ॒भुरिन्द्र॑वन्तो॒ मधु॑प्सरसो नोऽवन्तु य॒ज्ञम्  ॥३॥",
    "index": 6,
    "shloka_num": 3
  },
  {
    "text": "यत् सं॒वत्स॑मृ॒भवो॒ गामर॑क्ष॒न् यत् सं॒वत्स॑मृ॒भवो॒ मा अपिं॑शन्  ।",
    "index": 7,
    "shloka_num": null
  },
  {
    "text": "यत् सं॒वत्स॒मभ॑र॒न् भासो॑ अस्या॒स्ताभि॒: शमी॑भिरमृत॒त्वमा॑शुः  ॥४॥",
    "index": 8,
    "shloka_num": 4
  },
  {
    "text": "ज्ये॒ष्ठ आ॑ह चम॒सा द्वा क॒रेति॒ कनी॑या॒न् त्रीन् कृ॑णवा॒मेत्या॑ह  ।",
    "index": 9,
    "shloka_num": null
  },
  {
    "text": "क॒नि॒ष्ठ आ॑ह च॒तुर॑स्क॒रेति॒ त्वष्ट॑ ऋभव॒स्तत् प॑नय॒द् वचो॑ वः  ॥५॥",
    "index": 10,
    "shloka_num": 5
  },
  {
    "text": "स॒त्यमू॑चु॒र्नर॑ ए॒वा हि च॒क्रुरनु॑ स्व॒धामृ॒भवो॑ जग्मुरे॒ताम्  ।",
    "index": 11,
    "shloka_num": null
  },
  {
    "text": "वि॒भ्राज॑मानाँश्चम॒साँ अहे॒वाऽवे॑न॒त् त्वष्टा॑ च॒तुरो॑ ददृ॒श्वान्  ॥६॥",
    "index": 12,
    "shloka_num": 6
  },
  {
    "text": "द्वाद॑श॒ द्यून् यदगो॑ह्यस्याऽऽति॒थ्ये रण॑न्नृ॒भव॑: स॒सन्त॑:  ।",
    "index": 13,
    "shloka_num": null
  },
  {
    "text": "सु॒क्षेत्रा॑कृण्व॒न्नन॑यन्त॒ सिन्धू॒न् धन्वाति॑ष्ठ॒न्नोष॑धीर्नि॒म्नमाप॑:  ॥७॥",
    "index": 14,
    "shloka_num": 7
  },
  {
    "text": "रथं॒ ये च॒क्रुः सु॒वृतं॑ नरे॒ष्ठां ये धे॒नुं वि॑श्व॒जुवं॑ वि॒श्वरू॑पाम्  ।",
    "index": 15,
    "shloka_num": null
  },
  {
    "text": "त आ त॑क्षन्त्वृ॒भवो॑ र॒यिं न॒: स्वव॑स॒: स्वप॑सः सु॒हस्ता॑:  ॥८॥",
    "index": 16,
    "shloka_num": 8
  },
  {
    "text": "अपो॒ ह्ये॑षा॒मजु॑षन्त दे॒वा अ॒भि क्रत्वा॒ मन॑सा॒ दीध्या॑नाः  ।",
    "index": 17,
    "shloka_num": null
  },
  {
    "text": "वाजो॑ दे॒वाना॑मभवत् सु॒कर्मेन्द्र॑स्य ऋभु॒क्षा वरु॑णस्य॒ विभ्वा॑  ॥९॥",
    "index": 18,
    "shloka_num": 9
  },
  {
    "text": "ये हरी॑ मे॒धयो॒क्था मद॑न्त॒ इन्द्रा॑य च॒क्रुः सु॒युजा॒ ये अश्वा॑  ।",
    "index": 19,
    "shloka_num": null
  },
  {
    "text": "ते रा॒यस्पोषं॒ द्रवि॑णान्य॒स्मे ध॒त्त ऋ॑भवः क्षेम॒यन्तो॒ न मि॒त्रम्  ॥१०॥",
    "index": 20,
    "shloka_num": 10
  },
  {
    "text": "इ॒दाह्न॑: पी॒तिमु॒त वो॒ मदं॑ धु॒र्न ऋ॒ते श्रा॒न्तस्य॑ स॒ख्याय॑ दे॒वाः  ।",
    "index": 21,
    "shloka_num": null
  },
  {
    "text": "ते नू॒नम॒स्मे ऋ॑भवो॒ वसू॑नि तृ॒तीये॑ अ॒स्मिन् त्सव॑ने दधात  ॥११॥",
    "index": 22,
    "shloka_num": 11
  }
]
