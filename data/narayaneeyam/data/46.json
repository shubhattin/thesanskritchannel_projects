[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "षट्चत्वारिंशम् दशकम्",
        "index": 2,
        "shloka_num": null
    },
    {
        "text": "श्री कृष्णस्य वदने यशोदया लोकानां दर्शनम्",
        "index": 3,
        "shloka_num": null
    },
    {
        "text": "अयि देव पुरा किल त्वयि स्वयमुत्तानशये स्तनन्धये ।\nपरिजृम्भणतो व्यपावृते वदने विश्वमचष्ट वल्लवी ॥१॥",
        "index": 4,
        "shloka_num": 1
    },
    {
        "text": "पुनरप्यथ बालकै: समं त्वयि लीलानिरते जगत्पते ।\nफलसञ्चयवञ्चनक्रुधा तव मृद्भोजनमूचुरर्भका: ॥२॥",
        "index": 5,
        "shloka_num": 2
    },
    {
        "text": "अयि ते प्रलयावधौ विभो क्षितितोयादिसमस्तभक्षिण: ।\nमृदुपाशनतो रुजा भवेदिति भीता जननी चुकोप सा ॥३॥",
        "index": 6,
        "shloka_num": 3
    },
    {
        "text": "अयि दुर्विनयात्मक त्वया किमु मृत्सा बत वत्स भक्षिता ।\nइति मातृगिरं चिरं विभो वितथां त्वं प्रतिजज्ञिषे हसन् ॥४॥",
        "index": 7,
        "shloka_num": 4
    },
    {
        "text": "अयि ते सकलैर्विनिश्चिते विमतिश्चेद्वदनं विदार्यताम् ।\nइति मातृविभर्त्सितो मुखं विकसत्पद्मनिभं व्यदारय: ॥५॥",
        "index": 8,
        "shloka_num": 5
    },
    {
        "text": "अपि मृल्लवदर्शनोत्सुकां जननीं तां बहु तर्पयन्निव ।\nपृथिवीं निखिलां न केवलं भुवनान्यप्यखिलान्यदीदृश: ॥६॥",
        "index": 9,
        "shloka_num": 6
    },
    {
        "text": "कुहचिद्वनमम्बुधि: क्वचित् क्वचिदभ्रं कुहचिद्रसातलम् ।\nमनुजा दनुजा: क्वचित् सुरा ददृशे किं न तदा त्वदानने ॥७॥",
        "index": 10,
        "shloka_num": 7
    },
    {
        "text": "कलशाम्बुधिशायिनं पुन: परवैकुण्ठपदाधिवासिनम् ।\nस्वपुरश्च निजार्भकात्मकं कतिधा त्वां न ददर्श सा मुखे ॥८॥",
        "index": 11,
        "shloka_num": 8
    },
    {
        "text": "विकसद्भुवने मुखोदरे ननु भूयोऽपि तथाविधानन: ।\nअनया स्फुटमीक्षितो भवाननवस्थां जगतां बतातनोत् ॥९॥",
        "index": 12,
        "shloka_num": 9
    },
    {
        "text": "धृततत्त्वधियं तदा क्षणं जननीं तां प्रणयेन मोहयन् ।\nस्तनमम्ब दिशेत्युपासजन् भगवन्नद्भुतबाल पाहि माम् ॥१०॥",
        "index": 13,
        "shloka_num": 10
    }
]