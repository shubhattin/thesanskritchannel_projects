[
  {
    "text": "१० ऐन्द्रो विमदः प्राजापत्यो वा, वासुक्रो वसुकृद्वा । अग्निः । गायत्री, १ एकपदा विराट् (एष मन्त्र: शान्त्यर्थः) २अनुष्टुप्,९ विराट् १० त्रिष्टुप् ।",
    "index": 0,
    "shloka_num": null
  },
  {
    "text": "भ॒द्रं नो॒ अपि॑ वातय॒ मन॑: ॥१॥",
    "index": 1,
    "shloka_num": 1
  },
  {
    "text": "अ॒ग्निमी॑ळे भु॒जां यवि॑ष्ठं शा॒सा मि॒त्रं दु॒र्धरी॑तुम् ।\nयस्य॒ धर्म॒न्त्स्व१रेनी॑: सप॒र्यन्ति॑ मा॒तुरूध॑: ॥२॥",
    "index": 2,
    "shloka_num": 2
  },
  {
    "text": "यमा॒सा कृ॒पनी॑ळं भा॒साके॑तुं व॒र्धय॑न्ति ।\nभ्राज॑ते॒ श्रेणि॑दन् ॥३॥",
    "index": 3,
    "shloka_num": 3
  },
  {
    "text": "अ॒र्यो वि॒शां गा॒तुरे॑ति॒ प्र यदान॑ड्दि॒वो अन्ता॑न् ।\nक॒विर॒भ्रं दीद्या॑नः ॥४॥",
    "index": 4,
    "shloka_num": 4
  },
  {
    "text": "जु॒षद्ध॒व्या मानु॑षस्यो॒र्ध्वस्त॑स्था॒वृभ्वा॑ य॒ज्ञे ।\nमि॒न्वन्त्सद्म॑ पु॒र ए॑ति ॥५॥",
    "index": 5,
    "shloka_num": 5
  },
  {
    "text": "स हि क्षेमो॑ ह॒विर्य॒ज्ञः श्रु॒ष्टीद॑स्य गा॒तुरे॑ति ।\nअ॒ग्निं दे॒वा वाशी॑मन्तम् ॥६॥",
    "index": 6,
    "shloka_num": 6
  },
  {
    "text": "य॒ज्ञा॒साहं॒ दुव॑ इषे॒ऽग्निं पूर्व॑स्य॒ शेव॑स्य ।\nअद्रे॑: सू॒नुमा॒युमा॑हुः ॥७॥",
    "index": 7,
    "shloka_num": 7
  },
  {
    "text": "नरो॒ ये के चा॒स्मदा विश्वेत्ते वा॒म आ स्यु॑: ।\nअ॒ग्निं ह॒विषा॒ वर्ध॑न्तः ॥८॥",
    "index": 8,
    "shloka_num": 8
  },
  {
    "text": "कृ॒ष्णः श्वे॒तो॑ऽरु॒षो यामो॑ अस्य ब्र॒ध्न ऋ॒ज्र उ॒त शोणो॒ यश॑स्वान् ।\nहिर॑ण्यरूपं॒ जनि॑ता जजान ॥९॥",
    "index": 9,
    "shloka_num": 9
  },
  {
    "text": "ए॒वा ते॑ अग्ने विम॒दो म॑नी॒षामूर्जो॑ नपाद॒मृते॑भिः स॒जोषा॑: ।\nगिर॒ आ व॑क्षत्सुम॒तीरि॑या॒न इष॒मूर्जं॑ सुक्षि॒तिं विश्व॒माभा॑: ॥१०॥",
    "index": 10,
    "shloka_num": 10
  }
]
