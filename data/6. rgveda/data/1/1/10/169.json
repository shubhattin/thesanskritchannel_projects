[
  {
    "text": "४ शबरः काक्षीवतः ।गावः । त्रिष्टुप् ।",
    "index": 0,
    "shloka_num": null
  },
  {
    "text": "म॒यो॒भूर्वातो॑ अ॒भि वा॑तू॒स्रा ऊर्ज॑स्वती॒रोष॑धी॒रा रि॑शन्ताम् ।",
    "index": 1,
    "shloka_num": null
  },
  {
    "text": "पीव॑स्वतीर्जी॒वध॑न्याः पिबन्त्वव॒साय॑ प॒द्वते॑ रुद्र मृळ ॥१॥",
    "index": 2,
    "shloka_num": 1
  },
  {
    "text": "याः सरू॑पा॒ विरू॑पा॒ एक॑रूपा॒ यासा॑म॒ग्निरिष्ट्या॒ नामा॑नि॒ वेद॑ ।",
    "index": 3,
    "shloka_num": null
  },
  {
    "text": "या अङ्गि॑रस॒स्तप॑से॒ह च॒क्रुस्ताभ्य॑: पर्जन्य॒ महि॒ शर्म॑ यच्छ ॥२॥",
    "index": 4,
    "shloka_num": 2
  },
  {
    "text": "या दे॒वेषु॑ त॒न्व१मैर॑यन्त॒ यासां॒ सोमो॒ विश्वा॑ रू॒पाणि॒ वेद॑ ।",
    "index": 5,
    "shloka_num": null
  },
  {
    "text": "ता अ॒स्मभ्यं॒ पय॑सा॒ पिन्व॑मानाः प्र॒जाव॑तीरिन्द्र गो॒ष्ठे रि॑रीहि ॥३॥",
    "index": 6,
    "shloka_num": 3
  },
  {
    "text": "प्र॒जाप॑ति॒र्मह्य॑मे॒ता ररा॑णो॒ विश्वै॑र्दे॒वैः पि॒तृभि॑: संविदा॒नः ।",
    "index": 7,
    "shloka_num": null
  },
  {
    "text": "शि॒वाः स॒तीरुप॑ नो गो॒ष्ठमाक॒स्तासां॑ व॒यं प्र॒जया॒ सं स॑देम ॥४॥",
    "index": 8,
    "shloka_num": 4
  }
]
