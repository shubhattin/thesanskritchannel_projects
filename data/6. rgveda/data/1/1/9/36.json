[
  {
    "text": "६ प्रभूवसुराङ्गिरस:  । पवमान: सोम:  । गायत्री  ।",
    "index": 0,
    "shloka_num": null
  },
  {
    "text": "अस॑र्जि॒ रथ्यो॑ यथा प॒वित्रे॑ च॒म्वो॑: सु॒तः  । कार्ष्म॑न्वा॒जी न्य॑क्रमीत्  ॥१॥",
    "index": 1,
    "shloka_num": 1
  },
  {
    "text": "स वह्नि॑: सोम॒ जागृ॑वि॒: पव॑स्व देव॒वीरति॑  । अ॒भि कोशं॑ मधु॒श्चुत॑म्  ॥२॥",
    "index": 2,
    "shloka_num": 2
  },
  {
    "text": "स नो॒ ज्योतीं॑षि पूर्व्य॒ पव॑मान॒ वि रो॑चय  । क्रत्वे॒ दक्षा॑य नो हिनु  ॥३॥",
    "index": 3,
    "shloka_num": 3
  },
  {
    "text": "शु॒म्भमा॑न ऋता॒युभि॑र्मृ॒ज्यमा॑नो॒ गभ॑स्त्योः  । पव॑ते॒ वारे॑ अ॒व्यये॑  ॥४॥",
    "index": 4,
    "shloka_num": 4
  },
  {
    "text": "स विश्वा॑ दा॒शुषे॒ वसु॒ सोमो॑ दि॒व्यानि॒ पार्थि॑वा  । पव॑ता॒मान्तरि॑क्ष्या  ॥५॥",
    "index": 5,
    "shloka_num": 5
  },
  {
    "text": "आ दि॒वस्पृ॒ष्ठम॑श्व॒युर्ग॑व्य॒युः सो॑म रोहसि  । वी॒र॒युः श॑वसस्पते  ॥६॥",
    "index": 6,
    "shloka_num": 6
  }
]
