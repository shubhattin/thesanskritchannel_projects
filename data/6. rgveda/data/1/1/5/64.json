[
  {
    "text": "७ अर्चनाना आत्रेयः । मित्रावरुणौ । अनुष्टुप्, ७ पङ्क्तिः ।",
    "index": 0,
    "shloka_num": null
  },
  {
    "text": "वरु॑णं वो रि॒शाद॑समृ॒चा मि॒त्रं ह॑वामहे  । परि॑ व्र॒जेव॑ बा॒ह्वोर्ज॑ग॒न्वांसा॒ स्व॑र्णरम्  ॥१॥",
    "index": 1,
    "shloka_num": 1
  },
  {
    "text": "ता बा॒हवा॑ सुचे॒तुना॒ प्र य॑न्तमस्मा॒ अर्च॑ते  । शेवं॒ हि जा॒र्यं॑ वां॒ विश्वा॑सु॒ क्षासु॒ जोगु॑वे  ॥२॥",
    "index": 2,
    "shloka_num": 2
  },
  {
    "text": "यन्नू॒नम॒श्यां गतिं॑ मि॒त्रस्य॑ यायां प॒था  । अस्य॑ प्रि॒यस्य॒ शर्म॒ण्यहिं॑सानस्य सश्चिरे  ॥३॥",
    "index": 3,
    "shloka_num": 3
  },
  {
    "text": "यु॒वाभ्यां॑ मित्रावरुणोप॒मं धे॑यामृ॒चा  । यद्ध॒ क्षये॑ म॒घोनां॑ स्तोतॄ॒णां च॑ स्पू॒र्धसे॑  ॥४॥",
    "index": 4,
    "shloka_num": 4
  },
  {
    "text": "आ नो॑ मित्र सुदी॒तिभि॒र्वरु॑णश्च स॒धस्थ॒ आ  । स्वे क्षये॑ म॒घोनां॒ सखी॑नां च वृ॒धसे॑  ॥५॥",
    "index": 5,
    "shloka_num": 5
  },
  {
    "text": "यु॒वं नो॒ येषु॑ वरुण क्ष॒त्रं बृ॒हच्च॑ बिभृ॒थः  । उ॒रु णो॒ वाज॑सातये कृ॒तं रा॒ये स्व॒स्तये॑  ॥६॥",
    "index": 6,
    "shloka_num": 6
  },
  {
    "text": "उ॒च्छन्त्यां॑ मे यज॒ता दे॒वक्ष॑त्रे॒ रुश॑द्गवि  ।",
    "index": 7,
    "shloka_num": null
  },
  {
    "text": "सु॒तं सोमं॒ न ह॒स्तिभि॒रा प॒ड्भिर्धा॑वतं नरा॒ बिभ्र॑तावर्च॒नान॑सम्  ॥७॥",
    "index": 8,
    "shloka_num": 7
  }
]
