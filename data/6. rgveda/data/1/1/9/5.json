[
  {
    "text": "११ काश्यपोऽसितो देवलो वा । पवमान: सोम: । गायत्री ।",
    "index": 0,
    "shloka_num": null
  },
  {
    "text": "समि॑द्धो वि॒श्वत॒स्पति॒: पव॑मानो॒ वि रा॑जति ।\nप्री॒णन्वृषा॒ कनि॑क्रदत् ॥१॥",
    "index": 1,
    "shloka_num": 1
  },
  {
    "text": "तनू॒नपा॒त्पव॑मान॒: शृङ्गे॒ शिशा॑नो अर्षति ।\nअ॒न्तरि॑क्षेण॒ रार॑जत् ॥२॥",
    "index": 2,
    "shloka_num": 2
  },
  {
    "text": "ई॒ळेन्य॒: पव॑मानो र॒यिर्वि रा॑जति द्यु॒मान् ।\nमधो॒र्धारा॑भि॒रोज॑सा ॥३॥",
    "index": 3,
    "shloka_num": 3
  },
  {
    "text": "ब॒र्हिः प्रा॒चीन॒मोज॑सा॒ पव॑मानः स्तृ॒णन्हरि॑: ।\nदे॒वेषु॑ दे॒व ई॑यते ॥४॥",
    "index": 4,
    "shloka_num": 4
  },
  {
    "text": "उदातै॑र्जिहते बृ॒हद्द्वारो॑ दे॒वीर्हि॑र॒ण्ययी॑: ।\nपव॑मानेन॒ सुष्टु॑ताः ॥५॥",
    "index": 5,
    "shloka_num": 5
  },
  {
    "text": "सु॒शि॒ल्पे बृ॑ह॒ती म॒ही पव॑मानो वृषण्यति ।\nनक्तो॒षासा॒ न द॑र्श॒ते ॥६॥",
    "index": 6,
    "shloka_num": 6
  },
  {
    "text": "उ॒भा दे॒वा नृ॒चक्ष॑सा॒ होता॑रा॒ दैव्या॑ हुवे ।\nपव॑मान॒ इन्द्रो॒ वृषा॑ ॥७॥",
    "index": 7,
    "shloka_num": 7
  },
  {
    "text": "भार॑ती॒ पव॑मानस्य॒ सर॑स्व॒तीळा॑ म॒ही ।\nइ॒मं नो॑ य॒ज्ञमा ग॑मन्ति॒स्रो दे॒वीः सु॒पेश॑सः ॥८॥",
    "index": 8,
    "shloka_num": 8
  },
  {
    "text": "त्वष्टा॑रमग्र॒जां गो॒पां पु॑रो॒यावा॑न॒मा हु॑वे ।\nइन्दु॒रिन्द्रो॒ वृषा॒ हरि॒: पव॑मानः प्र॒जाप॑तिः ॥९॥",
    "index": 9,
    "shloka_num": 9
  },
  {
    "text": "वन॒स्पतिं॑ पवमान॒ मध्वा॒ सम॑ङ्ग्धि॒ धार॑या ।\nस॒हस्र॑वल्शं॒ हरि॑तं॒ भ्राज॑मानं हिर॒ण्यय॑म् ॥१०॥",
    "index": 10,
    "shloka_num": 10
  },
  {
    "text": "विश्वे॑ देवा॒: स्वाहा॑कृतिं॒ पव॑मान॒स्या ग॑त ।\nवा॒युर्बृह॒स्पति॒: सूर्यो॒ऽग्निरिन्द्र॑: स॒जोष॑सः ॥११॥",
    "index": 11,
    "shloka_num": 11
  }
]
