[
  {
    "text": "१५ कवष ऐलूषः ।आपः, अपां न पात् वा । त्रिष्टुप् ।",
    "index": 0,
    "shloka_num": null
  },
  {
    "text": "प्र दे॑व॒त्रा ब्रह्म॑णे गा॒तुरे॑त्व॒पो अच्छा॒ मन॑सो॒ न प्रयु॑क्ति  ।",
    "index": 1,
    "shloka_num": null
  },
  {
    "text": "म॒हीं मि॒त्रस्य॒ वरु॑णस्य धा॒सिं पृ॑थु॒ज्रय॑से रीरधा सुवृ॒क्तिम्  ॥१॥",
    "index": 2,
    "shloka_num": 1
  },
  {
    "text": "अध्व॑र्यवो ह॒विष्म॑न्तो॒ हि भू॒ताऽच्छा॒प इ॑तोश॒तीरु॑शन्तः  ।",
    "index": 3,
    "shloka_num": null
  },
  {
    "text": "अव॒ याश्चष्टे॑ अरु॒णः सु॑प॒र्णस्तमास्य॑ध्वमू॒र्मिम॒द्या सु॑हस्ताः  ॥२॥",
    "index": 4,
    "shloka_num": 2
  },
  {
    "text": "अध्व॑र्यवो॒ऽप इ॑ता समु॒द्रम॒पां नपा॑तं ह॒विषा॑ यजध्वम्  ।",
    "index": 5,
    "shloka_num": null
  },
  {
    "text": "स वो॑ दददू॒र्मिम॒द्या सुपू॑तं॒ तस्मै॒ सोमं॒ मधु॑मन्तं सुनोत  ॥३॥",
    "index": 6,
    "shloka_num": 3
  },
  {
    "text": "यो अ॑नि॒ध्मो दीद॑यद॒प्स्व१न्तर्यं विप्रा॑स॒ ईळ॑ते अध्व॒रेषु॑  ।",
    "index": 7,
    "shloka_num": null
  },
  {
    "text": "अपां॑ नपा॒न्मधु॑मतीर॒पो दा॒ याभि॒रिन्द्रो॑ वावृ॒धे वी॒र्या॑य  ॥४॥",
    "index": 8,
    "shloka_num": 4
  },
  {
    "text": "याभि॒: सोमो॒ मोद॑ते॒ हर्ष॑ते च कल्या॒णीभि॑र्युव॒तिभि॒र्न मर्य॑:  ।",
    "index": 9,
    "shloka_num": null
  },
  {
    "text": "ता अ॑ध्वर्यो अ॒पो अच्छा॒ परे॑हि॒ यदा॑सि॒ञ्चा ओष॑धीभिः पुनीतात्  ॥५॥",
    "index": 10,
    "shloka_num": 5
  },
  {
    "text": "ए॒वेद्यूने॑ युव॒तयो॑ नमन्त॒ यदी॑मु॒शन्नु॑श॒तीरेत्यच्छ॑  ।",
    "index": 11,
    "shloka_num": null
  },
  {
    "text": "सं जा॑नते॒ मन॑सा॒ सं चि॑कित्रेऽध्व॒र्यवो॑ धि॒षणाप॑श्च दे॒वीः  ॥६॥",
    "index": 12,
    "shloka_num": 6
  },
  {
    "text": "यो वो॑ वृ॒ताभ्यो॒ अकृ॑णोदु लो॒कं यो वो॑ म॒ह्या अ॒भिश॑स्ते॒रमु॑ञ्चत्  ।",
    "index": 13,
    "shloka_num": null
  },
  {
    "text": "तस्मा॒ इन्द्रा॑य॒ मधु॑मन्तमू॒र्मिं दे॑व॒माद॑नं॒ प्र हि॑णोतनापः  ॥७॥",
    "index": 14,
    "shloka_num": 7
  },
  {
    "text": "प्रास्मै॑ हिनोत॒ मधु॑मन्तमू॒र्मिं गर्भो॒ यो व॑: सिन्धवो॒ मध्व॒ उत्स॑:  ।",
    "index": 15,
    "shloka_num": null
  },
  {
    "text": "घृ॒तपृ॑ष्ठ॒मीड्य॑मध्व॒रेष्वाऽऽपो॑ रेवतीः शृणु॒ता हवं॑ मे  ॥८॥",
    "index": 16,
    "shloka_num": 8
  },
  {
    "text": "तं सि॑न्धवो मत्स॒रमि॑न्द्र॒पान॑मू॒र्मिं प्र हे॑त॒ य उ॒भे इय॑र्ति  ।",
    "index": 17,
    "shloka_num": null
  },
  {
    "text": "म॒द॒च्युत॑मौशा॒नं न॑भो॒जां परि॑ त्रि॒तन्तुं॑ वि॒चर॑न्त॒मुत्स॑म्  ॥९॥",
    "index": 18,
    "shloka_num": 9
  },
  {
    "text": "आ॒वर्वृ॑तती॒रध॒ नु द्वि॒धारा॑ गोषु॒युधो॒ न नि॑य॒वं चर॑न्तीः  ।",
    "index": 19,
    "shloka_num": null
  },
  {
    "text": "ऋषे॒ जनि॑त्री॒र्भुव॑नस्य॒ पत्नी॑र॒पो व॑न्दस्व स॒वृध॒: सयो॑नीः  ॥१०॥",
    "index": 20,
    "shloka_num": 10
  },
  {
    "text": "हि॒नोता॑ नो अध्व॒रं दे॑वय॒ज्या हि॒नोत॒ ब्रह्म॑ स॒नये॒ धना॑नाम्  ।",
    "index": 21,
    "shloka_num": null
  },
  {
    "text": "ऋ॒तस्य॒ योगे॒ वि ष्य॑ध्व॒मूध॑: श्रुष्टी॒वरी॑र्भूतना॒स्मभ्य॑मापः  ॥११॥",
    "index": 22,
    "shloka_num": 11
  },
  {
    "text": "आपो॑ रेवती॒: क्षय॑था॒ हि वस्व॒: क्रतुं॑ च भ॒द्रं बि॑भृ॒थामृतं॑ च  ।",
    "index": 23,
    "shloka_num": null
  },
  {
    "text": "रा॒यश्च॒ स्थ स्व॑प॒त्यस्य॒ पत्नी॒: सर॑स्वती॒ तद्गृ॑ण॒ते वयो॑ धात्  ॥१२॥",
    "index": 24,
    "shloka_num": 12
  },
  {
    "text": "प्रति॒ यदापो॒ अदृ॑श्रमाय॒तीर्घृ॒तं पयां॑सि॒ बिभ्र॑ती॒र्मधू॑नि  ।",
    "index": 25,
    "shloka_num": null
  },
  {
    "text": "अ॒ध्व॒र्युभि॒र्मन॑सा संविदा॒ना इन्द्रा॑य॒ सोमं॒ सुषु॑तं॒ भर॑न्तीः  ॥१३॥",
    "index": 26,
    "shloka_num": 13
  },
  {
    "text": "एमा अ॑ग्मन्रे॒वती॑र्जी॒वध॑न्या॒ अध्व॑र्यवः सा॒दय॑ता सखायः  ।",
    "index": 27,
    "shloka_num": null
  },
  {
    "text": "नि ब॒र्हिषि॑ धत्तन सोम्यासो॒ऽपां नप्त्रा॑ संविदा॒नास॑ एनाः  ॥१४॥",
    "index": 28,
    "shloka_num": 14
  },
  {
    "text": "आग्म॒न्नाप॑ उश॒तीर्ब॒र्हिरेदं न्य॑ध्व॒रे अ॑सदन्देव॒यन्ती॑:  ।",
    "index": 29,
    "shloka_num": null
  },
  {
    "text": "अध्व॑र्यवः सुनु॒तेन्द्रा॑य॒ सोम॒मभू॑दु वः सु॒शका॑ देवय॒ज्या  ॥१५॥",
    "index": 30,
    "shloka_num": 15
  }
]
