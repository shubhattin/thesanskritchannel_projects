[
  {
    "text": "७ सुपर्ण: काण्व: । इन्द्रावरुणौ  ।जगती  ।",
    "index": 0,
    "shloka_num": null
  },
  {
    "text": "इ॒मानि॑ वां भाग॒धेया॑नि सिस्रत॒ इन्द्रा॑वरुणा॒ प्र म॒हे सु॒तेषु॑ वाम्  ।",
    "index": 1,
    "shloka_num": null
  },
  {
    "text": "य॒ज्ञेय॑ज्ञे ह॒ सव॑ना भुर॒ण्यथो॒ यत्सु॑न्व॒ते यज॑मानाय॒ शिक्ष॑थः  ॥१॥",
    "index": 2,
    "shloka_num": 1
  },
  {
    "text": "नि॒ष्षिध्व॑री॒रोष॑धी॒राप॑ आस्ता॒मिन्द्रा॑वरुणा महि॒मान॒माश॑त  ।",
    "index": 3,
    "shloka_num": null
  },
  {
    "text": "या सिस्र॑तू॒ रज॑सः पा॒रे अध्व॑नो॒ ययो॒: शत्रु॒र्नकि॒रादे॑व॒ ओह॑ते  ॥२॥",
    "index": 4,
    "shloka_num": 2
  },
  {
    "text": "स॒त्यं तदि॑न्द्रावरुणा कृ॒शस्य॑ वां॒ मध्व॑ ऊ॒र्मिं दु॑हते स॒प्त वाणी॑:  ।",
    "index": 5,
    "shloka_num": null
  },
  {
    "text": "ताभि॑र्दा॒श्वांस॑मवतं शुभस्पती॒ यो वा॒मद॑ब्धो अ॒भि पाति॒ चित्ति॑भिः  ॥३॥",
    "index": 6,
    "shloka_num": 3
  },
  {
    "text": "घृ॒त॒प्रुष॒: सौम्या॑ जी॒रदा॑नवः स॒प्त स्वसा॑र॒: सद॑न ऋ॒तस्य॑  ।",
    "index": 7,
    "shloka_num": null
  },
  {
    "text": "या ह॑ वामिन्द्रावरुणा घृत॒श्चुत॒स्ताभि॑र्धत्तं॒ यज॑मानाय शिक्षतम्  ॥४॥",
    "index": 8,
    "shloka_num": 4
  },
  {
    "text": "अवो॑चाम मह॒ते सौभ॑गाय स॒त्यं त्वे॒षाभ्यां॑ महि॒मान॑मिन्द्रि॒यम्  ।",
    "index": 9,
    "shloka_num": null
  },
  {
    "text": "अ॒स्मान्त्स्वि॑न्द्रावरुणा घृत॒श्चुत॒स्त्रिभि॑: सा॒प्तेभि॑रवतं शुभस्पती  ॥५॥",
    "index": 10,
    "shloka_num": 5
  },
  {
    "text": "इन्द्रा॑वरुणा॒ यदृ॒षिभ्यो॑ मनी॒षां वा॒चो म॒तिं श्रु॒तम॑दत्त॒मग्रे॑  ।",
    "index": 11,
    "shloka_num": null
  },
  {
    "text": "यानि॒ स्थाना॑न्यसृजन्त॒ धीरा॑ य॒ज्ञं त॑न्वा॒नास्तप॑सा॒भ्य॑पश्यम्  ॥६॥",
    "index": 12,
    "shloka_num": 6
  },
  {
    "text": "इन्द्रा॑वरुणा सौमन॒समदृ॑प्तं रा॒यस्पोषं॒ यज॑मानेषु धत्तम्  ।",
    "index": 13,
    "shloka_num": null
  },
  {
    "text": "प्र॒जां पु॒ष्टिं भू॑तिम॒स्मासु॑ धत्तं दीर्घायु॒त्वाय॒ प्र ति॑रतं न॒ आयु॑:  ॥७॥",
    "index": 14,
    "shloka_num": 7
  }
]
