[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "चतुस्त्रिंशम् दशकम्",
        "index": 2,
        "shloka_num": null
    },
    {
        "text": "श्रीमद् रामायणम् हनुमत् समागम पर्यन्तम्",
        "index": 3,
        "shloka_num": null
    },
    {
        "text": "गीर्वाणैरर्थ्यमानो दशमुखनिधनं कोसलेष्वृश्यशृङ्गे\nपुत्रीयामिष्टिमिष्ट्वा ददुषि दशरथक्ष्माभृते पायसाग्र्यम् ।\nतद्भुक्त्या तत्पुरन्ध्रीष्वपि तिसृषु समं जातगर्भासु जातो\nरामस्त्वं लक्ष्मणेन स्वयमथ भरतेनापि शत्रुघ्ननाम्ना ॥१॥",
        "index": 4,
        "shloka_num": 1
    },
    {
        "text": "कोदण्डी कौशिकस्य क्रतुवरमवितुं लक्ष्मणेनानुयातो\nयातोऽभूस्तातवाचा मुनिकथितमनुद्वन्द्वशान्ताध्वखेद: ।\nनॄणां त्राणाय बाणैर्मुनिवचनबलात्ताटकां पाटयित्वा\nलब्ध्वास्मादस्त्रजालं मुनिवनमगमो देव सिद्धाश्रमाख्यम् ॥२॥",
        "index": 5,
        "shloka_num": 2
    },
    {
        "text": "मारीचं द्रावयित्वा मखशिरसि शरैरन्यरक्षांसि निघ्नन्\nकल्यां कुर्वन्नहल्यां पथि पदरजसा प्राप्य वैदेहगेहम् ।\nभिन्दानश्चान्द्रचूडं धनुरवनिसुतामिन्दिरामेव लब्ध्वा\nराज्यं प्रातिष्ठथास्त्वं त्रिभिरपि च समं भ्रातृवीरैस्सदारै: ॥३॥",
        "index": 6,
        "shloka_num": 3
    },
    {
        "text": "आरुन्धाने रुषान्धे भृगुकुल तिलके संक्रमय्य स्वतेजो\nयाते यातोऽस्ययोध्यां सुखमिह निवसन् कान्तया कान्तमूर्ते ।\nशत्रुघ्नेनैकदाथो गतवति भरते मातुलस्याधिवासं\nतातारब्धोऽभिषेकस्तव किल विहत: केकयाधीशपुत्र्या ॥४॥",
        "index": 7,
        "shloka_num": 4
    },
    {
        "text": "तातोक्त्या यातुकामो वनमनुजवधूसंयुतश्चापधार:\nपौरानारुध्य मार्गे गुहनिलयगतस्त्वं जटाचीरधारी।\nनावा सन्तीर्य गङ्गामधिपदवि पुनस्तं भरद्वाजमारात्\nनत्वा तद्वाक्यहेतोरतिसुखमवसश्चित्रकूटे गिरीन्द्रे ॥५॥",
        "index": 8,
        "shloka_num": 5
    },
    {
        "text": "श्रुत्वा पुत्रार्तिखिन्नं खलु भरतमुखात् स्वर्गयातं स्वतातं\nतप्तो दत्वाऽम्बु तस्मै निदधिथ भरते पादुकां मेदिनीं च\nअत्रिं नत्वाऽथ गत्वा वनमतिविपुलं दण्डकं चण्डकायं\nहत्वा दैत्यं विराधं सुगतिमकलयश्चारु भो: शारभङ्गीम् ॥६॥",
        "index": 9,
        "shloka_num": 6
    },
    {
        "text": "नत्वाऽगस्त्यं समस्ताशरनिकरसपत्राकृतिं तापसेभ्य:\nप्रत्यश्रौषी: प्रियैषी तदनु च मुनिना वैष्णवे दिव्यचापे ।\nब्रह्मास्त्रे चापि दत्ते पथि पितृसुहृदं वीक्ष्य भूयो जटायुं\nमोदात् गोदातटान्ते परिरमसि पुरा पञ्चवट्यां वधूट्या ॥७॥",
        "index": 10,
        "shloka_num": 7
    },
    {
        "text": "प्राप्ताया: शूर्पणख्या मदनचलधृतेरर्थनैर्निस्सहात्मा\nतां सौमित्रौ विसृज्य प्रबलतमरुषा तेन निर्लूननासाम् ।\nदृष्ट्वैनां रुष्टचित्तं खरमभिपतितं दूषणं च त्रिमूर्धं\nव्याहिंसीराशरानप्ययुतसमधिकांस्तत्क्षणादक्षतोष्मा ॥८॥",
        "index": 11,
        "shloka_num": 8
    },
    {
        "text": "सोदर्याप्रोक्तवार्ताविवशदशमुखादिष्टमारीचमाया-\nसारङ्गम् सारसाक्ष्या स्पृहितमनुगत: प्रावधीर्बाणघातम् ।\nतन्मायाक्रन्दनिर्यापितभवदनुजां रावणस्तामहार्षीत्\nतेनार्तोऽपि त्वमन्त: किमपि मुदमधास्तद्वधोपायलाभात् ॥९॥",
        "index": 12,
        "shloka_num": 9
    },
    {
        "text": "भूयस्तन्वीं विचिन्वन्नहृत दशमुखस्त्वद्वधूं मद्वधेने-\nत्युक्त्वा याते जटायौ दिवमथ सुहृद: प्रातनो: प्रेतकार्यम् ।\nगृह्णानं तं कबन्धं जघनिथ शबरीं प्रेक्ष्य पम्पातटे त्वं\nसम्प्राप्तो वातसूनुं भृशमुदितमना: पाहि वातालयेश ॥१०॥",
        "index": 13,
        "shloka_num": 10
    }
]