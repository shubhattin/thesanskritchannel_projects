[
  {
    "text": "१५ हिरण्यस्तूप आङ्गिरसः । इन्द्रः । त्रिष्टुप् ।",
    "index": 0,
    "shloka_num": null
  },
  {
    "text": "इन्द्र॑स्य॒ नु वी॒र्या॑णि॒ प्र वो॑चं॒ यानि॑ च॒कार॑ प्रथ॒मानि॑ व॒ज्री  ।",
    "index": 1,
    "shloka_num": null
  },
  {
    "text": "अह॒न्नहि॒मन्व॒पस्त॑तर्द॒ प्र व॒क्षणा॑ अभिन॒त् पर्व॑तानाम्  ॥१॥",
    "index": 2,
    "shloka_num": 1
  },
  {
    "text": "अह॒न्नहिं॒ पर्व॑ते शिश्रिया॒णं त्वष्टा॑स्मै॒ वज्रं॑ स्व॒र्यं॑ ततक्ष  ।",
    "index": 3,
    "shloka_num": null
  },
  {
    "text": "वा॒श्रा इ॑व धे॒नव॒: स्यन्द॑माना॒ अञ्ज॑: समु॒द्रमव॑ जग्मु॒राप॑:  ॥२॥",
    "index": 4,
    "shloka_num": 2
  },
  {
    "text": "वृ॒षा॒यमा॑णो ऽवृणीत॒ सोमं॒ त्रिक॑द्रुकेष्वपिबत् सु॒तस्य॑  ।",
    "index": 5,
    "shloka_num": null
  },
  {
    "text": "आ साय॑कं म॒घवा॑दत्त॒ वज्र॒मह॑न्नेनं प्रथम॒जामही॑नाम्  ॥३॥",
    "index": 6,
    "shloka_num": 3
  },
  {
    "text": "यदि॒न्द्राह॑न् प्रथम॒जामही॑ना॒मान्मा॒यिना॒ममि॑ना॒: प्रोत मा॒याः  ।",
    "index": 7,
    "shloka_num": null
  },
  {
    "text": "आत् सूर्यं॑ ज॒नय॒न् द्यामु॒षासं॑ ता॒दीत्ना॒ शत्रुं॒ न किला॑ विवित्से  ॥४॥",
    "index": 8,
    "shloka_num": 4
  },
  {
    "text": "अह॑न् वृ॒त्रं वृ॑त्र॒तरं॒ व्यं॑स॒मिन्द्रो॒ वज्रे॑ण मह॒ता व॒धेन॑  ।",
    "index": 9,
    "shloka_num": null
  },
  {
    "text": "स्कन्धां॑सीव॒ कुलि॑शेना॒ विवृ॒क्णाऽहि॑: शयत उप॒पृक् पृ॑थि॒व्याः  ॥५॥",
    "index": 10,
    "shloka_num": 5
  },
  {
    "text": "अ॒यो॒द्धेव॑ दु॒र्मद॒ आ हि जु॒ह्वे म॑हावी॒रं तु॑विबा॒धमृ॑जी॒षम्  ।",
    "index": 11,
    "shloka_num": null
  },
  {
    "text": "नाता॑रीदस्य॒ समृ॑तिं व॒धानां॒ सं रु॒जाना॑: पिपिष॒ इन्द्र॑शत्रुः  ॥६॥",
    "index": 12,
    "shloka_num": 6
  },
  {
    "text": "अ॒पाद॑ह॒स्तो अ॑पृतन्य॒दिन्द्र॒मास्य॒ वज्र॒मधि॒ सानौ॑ जघान  ।",
    "index": 13,
    "shloka_num": null
  },
  {
    "text": "वृष्णो॒ वध्रि॑: प्रति॒मानं॒ बुभू॑षन् पुरु॒त्रा वृ॒त्रो अ॑शय॒द्व्य॑ व्य॑स्तः  ॥७॥",
    "index": 14,
    "shloka_num": 7
  },
  {
    "text": "न॒दं न भि॒न्नम॑मु॒या शया॑नं॒ मनो॒ रुहा॑णा॒ अति॑ य॒न्त्याप॑:  ।",
    "index": 15,
    "shloka_num": null
  },
  {
    "text": "याश्चि॑द् वृ॒त्रो म॑हि॒ना प॒र्यति॑ष्ठ॒त् तासा॒महि॑: पत्सुत॒:शीर्ब॑भूव  ॥८॥",
    "index": 16,
    "shloka_num": 8
  },
  {
    "text": "नी॒चाव॑या अभवद् वृ॒त्रपु॒त्रेन्द्रो॑ अस्या॒ अव॒ वध॑र्जभार  ।",
    "index": 17,
    "shloka_num": null
  },
  {
    "text": "उत्त॑रा॒ सूरध॑रः पु॒त्र आ॑सी॒द् दानु॑: शये स॒हव॑त्सा॒ न धे॒नुः  ॥९॥",
    "index": 18,
    "shloka_num": 9
  },
  {
    "text": "अति॑ष्ठन्तीनामनिवेश॒नानां॒ काष्ठा॑नां॒ मध्ये॒ निहि॑तं॒ शरी॑रम्  ।",
    "index": 19,
    "shloka_num": null
  },
  {
    "text": "वृ॒त्रस्य॑ नि॒ण्यं वि च॑र॒न्त्यापो॑ दी॒र्घं तम॒ आश॑य॒दिन्द्र॑शत्रुः  ॥१०॥",
    "index": 20,
    "shloka_num": 10
  },
  {
    "text": "दा॒सप॑त्नी॒रहि॑गोपा अतिष्ठ॒न् निरु॑द्धा॒ आप॑: प॒णिने॑व॒ गाव॑:  ।",
    "index": 21,
    "shloka_num": null
  },
  {
    "text": "अ॒पां बिल॒मपि॑हितं॒ यदासी॑द् वृ॒त्रं ज॑घ॒न्वाँ अप॒ तद् व॑वार  ॥११॥",
    "index": 22,
    "shloka_num": 11
  },
  {
    "text": "अश्व्यो॒ वारो॑ अभव॒स्तदि॑न्द्र सृ॒के यत् त्वा॑ प्र॒त्यह॑न् देव एक॑:  ।",
    "index": 23,
    "shloka_num": null
  },
  {
    "text": "अज॑यो॒ गा अज॑यः शूर॒ सोम॒मवा॑सृज॒: सर्त॑वे स॒प्त सिन्धू॑न्  ॥१२॥",
    "index": 24,
    "shloka_num": 12
  },
  {
    "text": "नास्मै॑ वि॒द्युन्न त॑न्य॒तुः सि॑षेध॒ न यां मिह॒मकि॑रद् ध्रा॒दुनिं॑ च  ।",
    "index": 25,
    "shloka_num": null
  },
  {
    "text": "इन्द्र॑श्च॒ यद् यु॑यु॒धाते॒ अहि॑श्चो॒ताप॒रीभ्यो॑ म॒घवा॒ वि जि॑ग्ये  ॥१३॥",
    "index": 26,
    "shloka_num": 13
  },
  {
    "text": "अहे॑र्या॒तारं॒ कम॑पश्य इन्द्र हृ॒दि यत्ते॑ ज॒घ्नुषो॒ भीरग॑च्छत्  ।",
    "index": 27,
    "shloka_num": null
  },
  {
    "text": "नव॑ च॒ यन् न॑व॒तिं च॒ स्रव॑न्तीः श्ये॒नो न भी॒तो अत॑रो॒ रजां॑सि  ॥१४॥",
    "index": 28,
    "shloka_num": 14
  },
  {
    "text": "इन्द्रो॑ या॒तोऽव॑सितस्य॒ राजा॒ शम॑स्य च शृ॒ङ्गिणो॒ वज्र॑बाहुः  ।",
    "index": 29,
    "shloka_num": null
  },
  {
    "text": "सेदु॒ राजा॑ क्षयति चर्षणी॒नाम॒रान् न ने॒मिः परि॒ ता ब॑भूव  ॥१५॥",
    "index": 30,
    "shloka_num": 15
  }
]
