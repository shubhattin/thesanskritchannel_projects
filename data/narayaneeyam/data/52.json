[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "द्विपञ्चाशम् दशकम्",
        "index": 1,
        "shloka_num": null
    },
    {
        "text": "ब्रह्म गर्व शमनम्",
        "index": 2,
        "shloka_num": null
    },
    {
        "text": "अन्यावतारनिकरेष्वनिरीक्षितं ते",
        "index": 3,
        "shloka_num": null
    },
    {
        "text": "भूमातिरेकमभिवीक्ष्य तदाघमोक्षे ।\nब्रह्मा परीक्षितुमना: स परोक्षभावं\nनिन्येऽथ वत्सकगणान् प्रवितत्य मायाम् ॥१॥",
        "index": 4,
        "shloka_num": 1
    },
    {
        "text": "वत्सानवीक्ष्य विवशे पशुपोत्करे तान्\nआनेतुकाम इव धातृमतानुवर्ती ।\nत्वं सामिभुक्तकबलो गतवांस्तदानीं\nभुक्तांस्तिरोऽधित सरोजभव: कुमारान् ॥२॥",
        "index": 5,
        "shloka_num": 2
    },
    {
        "text": "वत्सायितस्तदनु गोपगणायितस्त्वं\nशिक्यादिभाण्डमुरलीगवलादिरूप: ।\nप्राग्वद्विहृत्य विपिनेषु चिराय सायं\nत्वं माययाऽथ बहुधा व्रजमाययाथ ॥३॥",
        "index": 6,
        "shloka_num": 3
    },
    {
        "text": "त्वामेव शिक्यगवलादिमयं दधानो\nभूयस्त्वमेव पशुवत्सकबालरूप: ।\nगोरूपिणीभिरपि गोपवधूमयीभि:\nआसादितोऽसि जननीभिरतिप्रहर्षात् ॥४॥",
        "index": 7,
        "shloka_num": 4
    },
    {
        "text": "जीवं हि कञ्चिदभिमानवशात्स्वकीयं\nमत्वा तनूज इति रागभरं वहन्त्य: ।\nआत्मानमेव तु भवन्तमवाप्य सूनुं\nप्रीतिं ययुर्न कियतीं वनिताश्च गाव: ॥५॥",
        "index": 8,
        "shloka_num": 5
    },
    {
        "text": "एवं प्रतिक्षणविजृम्भितहर्षभार-\nनिश्शेषगोपगणलालितभूरिमूर्तिम् ।\nत्वामग्रजोऽपि बुबुधे किल वत्सरान्ते\nब्रह्मात्मनोरपि महान् युवयोर्विशेष: ॥६॥",
        "index": 9,
        "shloka_num": 6
    },
    {
        "text": "वर्षावधौ नवपुरातनवत्सपालान्\nदृष्ट्वा विवेकमसृणे द्रुहिणे विमूढे ।\nप्रादीदृश: प्रतिनवान् मकुटाङ्गदादि\nभूषांश्चतुर्भुजयुज: सजलाम्बुदाभान् ॥७॥",
        "index": 10,
        "shloka_num": 7
    },
    {
        "text": "प्रत्येकमेव कमलापरिलालिताङ्गान्\nभोगीन्द्रभोगशयनान् नयनाभिरामान् ।\nलीलानिमीलितदृश: सनकादियोगि-\nव्यासेवितान् कमलभूर्भवतो ददर्श ॥८॥",
        "index": 11,
        "shloka_num": 8
    },
    {
        "text": "नारायणाकृतिमसंख्यतमां निरीक्ष्य\nसर्वत्र सेवकमपि स्वमवेक्ष्य धाता ।\nमायानिमग्नहृदयो विमुमोह यावत्\nएको बभूविथ तदा कबलार्धपाणि: ॥९॥",
        "index": 12,
        "shloka_num": 9
    },
    {
        "text": "नश्यन्मदे तदनु विश्वपतिं मुहुस्त्वां\nनत्वा च नूतवति धातरि धाम याते ।\nपोतै: समं प्रमुदितै: प्रविशन् निकेतं\nवातालयाधिप विभो परिपाहि रोगात् ॥१०॥",
        "index": 13,
        "shloka_num": 10
    }
]