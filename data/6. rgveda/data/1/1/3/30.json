[
  {
    "text": "२२ गाथिनो विश्वामित्रः । इन्द्रः । त्रिष्टुप् ।",
    "index": 0,
    "shloka_num": null
  },
  {
    "text": "इ॒च्छन्ति॑ त्वा सो॒म्यास॒: सखा॑यः सु॒न्वन्ति॒ सोमं॒ दध॑ति॒ प्रयां॑सि  ।",
    "index": 1,
    "shloka_num": null
  },
  {
    "text": "तिति॑क्षन्ते अ॒भिश॑स्तिं॒ जना॑ना॒मिन्द्र॒ त्वदा कश्च॒न हि प्र॑के॒तः  ॥१॥",
    "index": 2,
    "shloka_num": 1
  },
  {
    "text": "न ते॑ दू॒रे प॑र॒मा चि॒द् रजां॒स्या तु प्र या॑हि हरिवो॒ हरि॑भ्याम्  ।",
    "index": 3,
    "shloka_num": null
  },
  {
    "text": "स्थि॒राय॒ वृष्णे॒ सव॑ना कृ॒तेमा यु॒क्ता ग्रावा॑णः समिधा॒ने अ॒ग्नौ  ॥२॥",
    "index": 4,
    "shloka_num": 2
  },
  {
    "text": "इन्द्र॑: सु॒शिप्रो॑ म॒घवा॒ तरु॑त्रो म॒हाव्रा॑तस्तुविकू॒र्मिॠघा॑वान्  ।",
    "index": 5,
    "shloka_num": null
  },
  {
    "text": "यदु॒ग्रो धा बा॑धि॒तो मर्त्ये॑षु॒ क्व१ त्या ते॑ वृषभ वी॒र्या॑णि  ॥३॥",
    "index": 6,
    "shloka_num": 3
  },
  {
    "text": "त्वं हि ष्मा॑ च्या॒वय॒न्नच्यु॑ता॒न्येको॑ वृ॒त्रा चर॑सि॒ जिघ्न॑मानः  ।",
    "index": 7,
    "shloka_num": null
  },
  {
    "text": "तव॒ द्यावा॑पृथि॒वी पर्व॑ता॒सोऽनु॑ व्र॒ताय॒ निमि॑तेव तस्थुः  ॥४॥",
    "index": 8,
    "shloka_num": 4
  },
  {
    "text": "उ॒ताभ॑ये पुरुहूत॒ श्रवो॑भि॒रेको॑ दृ॒ळहम॑वदो वृत्र॒हा सन्  ।",
    "index": 9,
    "shloka_num": null
  },
  {
    "text": "इ॒मे चि॑दिन्द्र॒ रोद॑सी अपा॒रे यत् सं॑गृ॒भ्णा म॑घवन् का॒शिरित् ते॑  ॥५॥",
    "index": 10,
    "shloka_num": 5
  },
  {
    "text": "प्र सू त॑ इन्द्र प्र॒वता॒ हरि॑भ्यां॒ प्र ते॒ वज्र॑: प्रमृ॒णन्ने॑तु॒ शत्रू॑न्  ।",
    "index": 11,
    "shloka_num": null
  },
  {
    "text": "ज॒हि प्र॑ती॒चो अ॑नू॒चः परा॑चो॒ विश्वं॑ स॒त्यं कृ॑णुहि वि॒ष्टम॑स्तु  ॥६॥",
    "index": 12,
    "shloka_num": 6
  },
  {
    "text": "यस्मै॒ धायु॒रद॑धा॒ मर्त्या॒याभ॑क्तं चिद् भजते गे॒ह्यं१ सः  ।",
    "index": 13,
    "shloka_num": null
  },
  {
    "text": "भ॒द्रा त॑ इन्द्र सुम॒तिर्घृ॒ताची॑ स॒हस्र॑दाना पुरुहूत रा॒तिः  ॥७॥",
    "index": 14,
    "shloka_num": 7
  },
  {
    "text": "स॒हदा॑नुं पुरुहूत क्षि॒यन्त॑मह॒स्तमि॑न्द्र॒ सं पि॑ण॒क्कुणा॑रुम्  ।",
    "index": 15,
    "shloka_num": null
  },
  {
    "text": "अ॒भि वृ॒त्रं वर्ध॑मानं॒ पिया॑रुम॒पाद॑मिन्द्र त॒वसा॑ जघन्थ  ॥८॥",
    "index": 16,
    "shloka_num": 8
  },
  {
    "text": "नि सा॑म॒नामि॑षि॒रामि॑न्द्र॒ भूमिं॑ म॒हीम॑पा॒रां सद॑ने ससत्थ  ।",
    "index": 17,
    "shloka_num": null
  },
  {
    "text": "अस्त॑भ्ना॒द् द्यां वृ॑ष॒भो अ॒न्तरि॑क्ष॒मर्ष॒न्त्वाप॒स्त्वये॒ह प्रसू॑ताः  ॥९॥",
    "index": 18,
    "shloka_num": 9
  },
  {
    "text": "अ॒ला॒तृ॒णो व॒ल इ॑न्द्र व्र॒जो गोः पु॒रा हन्तो॒र्भय॑मानो॒ व्या॑र  ।",
    "index": 19,
    "shloka_num": null
  },
  {
    "text": "सु॒गान् प॒थो अ॑कृणोन्नि॒रजे॒ गाः प्राव॒न् वाणी॑: पुरुहू॒तं धम॑न्तीः  ॥१०॥ ॥",
    "index": 20,
    "shloka_num": null
  },
  {
    "text": "एको॒ द्वे वसु॑मती समी॒ची इन्द्र॒ आ प॑प्रौ पृथि॒वीमु॒त द्याम्  ।",
    "index": 21,
    "shloka_num": null
  },
  {
    "text": "उ॒तान्तरि॑क्षाद॒भि न॑: समी॒क इ॒षो र॒थीः स॒युज॑: शूर॒ वाजा॑न्  ॥११॥ ॥",
    "index": 22,
    "shloka_num": null
  },
  {
    "text": "दिश॒: सूर्यो॒ न मि॑नाति॒ प्रदि॑ष्टा दि॒वेदि॑वे॒ हर्य॑श्वप्रसूताः  ।",
    "index": 23,
    "shloka_num": null
  },
  {
    "text": "सं यदान॒ळध्व॑न॒ आदिदश्वै॑र्वि॒मोच॑नं कृणुते॒ तत्त्व॑स्य  ॥१२॥",
    "index": 24,
    "shloka_num": 12
  },
  {
    "text": "दिदृ॑क्षन्त उ॒षसो॒ याम॑न्न॒क्तोर्वि॒वस्व॑त्या॒ महि॑ चि॒त्रमनी॑कम्  ।",
    "index": 25,
    "shloka_num": null
  },
  {
    "text": "विश्वे॑ जानन्ति महि॒ना यदागा॒दिन्द्र॑स्य॒ कर्म॒ सुकृ॑ता पु॒रूणि॑  ॥१३॥",
    "index": 26,
    "shloka_num": 13
  },
  {
    "text": "महि॒ ज्योति॒र्निहि॑तं व॒क्षणा॑स्वा॒मा प॒क्वं च॑रति॒ बिभ्र॑ती॒ गौः  ।",
    "index": 27,
    "shloka_num": null
  },
  {
    "text": "विश्वं॒ स्वाद्म॒ सम्भृ॑तमु॒स्रिया॑यां॒ यत् सी॒मिन्द्रो॒ अद॑धा॒द् भोज॑नाय  ॥१४॥",
    "index": 28,
    "shloka_num": 14
  },
  {
    "text": "इन्द्र॒ दृह्य॑ यामको॒शा अ॑भूवन् य॒ज्ञाय॑ शिक्ष गृण॒ते सखि॑भ्यः  ।",
    "index": 29,
    "shloka_num": null
  },
  {
    "text": "दु॒र्मा॒यवो॑ दु॒रेवा॒ मर्त्या॑सो निष॒ङ्गिणो॑ रि॒पवो॒ हन्त्वा॑सः  ॥१५॥",
    "index": 30,
    "shloka_num": 15
  },
  {
    "text": "सं घोष॑: शृण्वेऽव॒मैर॒मित्रै॑र्ज॒ही न्ये॑ष्व॒शनिं॒ तपि॑ष्ठाम्  ।",
    "index": 31,
    "shloka_num": null
  },
  {
    "text": "वृ॒श्चेम॒धस्ता॒द् वि रु॑जा॒ सह॑स्व ज॒हि रक्षो॑ मघवन् र॒न्धय॑स्व  ॥१६॥",
    "index": 32,
    "shloka_num": 16
  },
  {
    "text": "उद् वृ॑ह॒ रक्ष॑: स॒हमू॑लमिन्द्र वृ॒श्चा मध्यं॒ प्रत्यग्रं॑ शृणीहि  ।",
    "index": 33,
    "shloka_num": null
  },
  {
    "text": "आ कीव॑तः सल॒लूकं॑ चकर्थ ब्रह्म॒द्विषे॒ तपु॑षिं हे॒तिम॑स्य  ॥१७॥",
    "index": 34,
    "shloka_num": 17
  },
  {
    "text": "स्व॒स्तये॑ वा॒जिभि॑श्च प्रणेत॒: सं यन्म॒हीरिष॑ आ॒सत्सि॑ पू॒र्वीः  ।",
    "index": 35,
    "shloka_num": null
  },
  {
    "text": "रा॒यो व॒न्तारो॑ बृह॒तः स्या॑मा॒स्मे अ॑स्तु॒ भग॑ इन्द्र प्र॒जावा॑न्  ॥१८॥",
    "index": 36,
    "shloka_num": 18
  },
  {
    "text": "आ नो॑ भर॒ भग॑मिन्द्र द्यु॒मन्तं॒ नि ते॑ दे॒ष्णस्य॑ धीमहि प्ररे॒के  ।",
    "index": 37,
    "shloka_num": null
  },
  {
    "text": "ऊ॒र्व इ॑व पप्रथे॒ कामो॑ अ॒स्मे तमा पृ॑ण वसुपते॒ वसू॑नाम्  ॥१९॥",
    "index": 38,
    "shloka_num": 19
  },
  {
    "text": "इ॒मं कामं॑ मन्दया॒ गोभि॒रश्वै॑श्च॒न्द्रव॑ता॒ राध॑सा प॒प्रथ॑श्च  ।",
    "index": 39,
    "shloka_num": null
  },
  {
    "text": "स्व॒र्यवो॑ म॒तिभि॒स्तुभ्यं॒ विप्रा॒ इन्द्रा॑य॒ वाह॑: कुशि॒कासो॑ अक्रन्  ॥२०॥ ॥",
    "index": 40,
    "shloka_num": null
  },
  {
    "text": "आ नो॑ गो॒त्रा द॑र्दृहि गोपते॒ गाः सम॒स्मभ्यं॑ स॒नयो॑ यन्तु॒ वाजा॑:  ।",
    "index": 41,
    "shloka_num": null
  },
  {
    "text": "दि॒वक्षा॑ असि वृषभ स॒त्यशु॑ष्मो॒ऽस्मभ्यं॒ सु म॑घवन् बोधि गो॒दाः  ॥२१॥ ॥",
    "index": 42,
    "shloka_num": null
  },
  {
    "text": "शु॒नं हु॑वेम म॒घवा॑न॒मिन्द्र॑म॒स्मिन् भरे॒ नृत॑मं॒ वाज॑सातौ  ।",
    "index": 43,
    "shloka_num": null
  },
  {
    "text": "शृ॒ण्वन्त॑मु॒ग्रमू॒तये॑ स॒मत्सु॒ घ्नन्तं॑ वृ॒त्राणि॑ सं॒जितं॒ धना॑नाम्  ॥२२॥ ॥",
    "index": 44,
    "shloka_num": null
  }
]
