[
  {
    "text": "१० मैत्रावरुणिर्वसिष्ठ: । इन्द्र:  । त्रिष्टुप्  ।",
    "index": 0,
    "shloka_num": null
  },
  {
    "text": "असा॑वि दे॒वं गोऋ॑जीक॒मन्धो॒ न्य॑स्मि॒न्निन्द्रो॑ ज॒नुषे॑मुवोच  ।",
    "index": 1,
    "shloka_num": null
  },
  {
    "text": "बोधा॑मसि त्वा हर्यश्व य॒ज्ञैर्बोधा॑ न॒: स्तोम॒मन्ध॑सो॒ मदे॑षु  ॥१॥",
    "index": 2,
    "shloka_num": 1
  },
  {
    "text": "प्र य॑न्ति य॒ज्ञं वि॒पय॑न्ति ब॒र्हिः सो॑म॒मादो॑ वि॒दथे॑ दु॒ध्रवा॑चः  ।",
    "index": 3,
    "shloka_num": null
  },
  {
    "text": "न्यु॑ भ्रियन्ते य॒शसो॑ गृ॒भादा दू॒रउ॑पब्दो॒ वृष॑णो नृ॒षाच॑:  ॥२॥",
    "index": 4,
    "shloka_num": 2
  },
  {
    "text": "त्वमि॑न्द्र॒ स्रवि॑त॒वा अ॒पस्क॒: परि॑ष्ठिता॒ अहि॑ना शूर पू॒र्वीः  ।",
    "index": 5,
    "shloka_num": null
  },
  {
    "text": "त्वद्वा॑वक्रे र॒थ्यो॒३ न धेना॒ रेज॑न्ते॒ विश्वा॑ कृ॒त्रिमा॑णि भी॒षा  ॥३॥",
    "index": 6,
    "shloka_num": 3
  },
  {
    "text": "भी॒मो वि॑वे॒षायु॑धेभिरेषा॒मपां॑सि॒ विश्वा॒ नर्या॑णि वि॒द्वान्  ।",
    "index": 7,
    "shloka_num": null
  },
  {
    "text": "इन्द्र॒: पुरो॒ जर्हृ॑षाणो॒ वि दू॑धो॒द्वि वज्र॑हस्तो महि॒ना ज॑घान  ॥४॥",
    "index": 8,
    "shloka_num": 4
  },
  {
    "text": "न या॒तव॑ इन्द्र जूजुवुर्नो॒ न वन्द॑ना शविष्ठ वे॒द्याभि॑:  ।",
    "index": 9,
    "shloka_num": null
  },
  {
    "text": "स श॑र्धद॒र्यो विषु॑णस्य ज॒न्तोर्मा शि॒श्नदे॑वा॒ अपि॑ गुॠ॒तं न॑:  ॥५॥",
    "index": 10,
    "shloka_num": 5
  },
  {
    "text": "अ॒भि क्रत्वे॑न्द्र भू॒रध॒ ज्मन्न ते॑ विव्यङ्महि॒मानं॒ रजां॑सि  ।",
    "index": 11,
    "shloka_num": null
  },
  {
    "text": "स्वेना॒ हि वृ॒त्रं शव॑सा ज॒घन्थ॒ न शत्रु॒रन्तं॑ विविदद्यु॒धा ते॑  ॥६॥",
    "index": 12,
    "shloka_num": 6
  },
  {
    "text": "दे॒वाश्चि॑त्ते असु॒र्या॑य॒ पूर्वेऽनु॑ क्ष॒त्राय॑ ममिरे॒ सहां॑सि  ।",
    "index": 13,
    "shloka_num": null
  },
  {
    "text": "इन्द्रो॑ म॒घानि॑ दयते वि॒षह्येन्द्रं॒ वाज॑स्य जोहुवन्त सा॒तौ  ॥७॥",
    "index": 14,
    "shloka_num": 7
  },
  {
    "text": "की॒रिश्चि॒द्धि त्वामव॑से जु॒हावेशा॑नमिन्द्र॒ सौभ॑गस्य॒ भूरे॑:  ।",
    "index": 15,
    "shloka_num": null
  },
  {
    "text": "अवो॑ बभूथ शतमूते अ॒स्मे अ॑भिक्ष॒त्तुस्त्वाव॑तो वरू॒ता  ॥८॥",
    "index": 16,
    "shloka_num": 8
  },
  {
    "text": "सखा॑यस्त इन्द्र वि॒श्वह॑ स्याम नमोवृ॒धासो॑ महि॒ना त॑रुत्र  ।",
    "index": 17,
    "shloka_num": null
  },
  {
    "text": "व॒न्वन्तु॑ स्मा॒ तेऽव॑सा समी॒के॒३ऽभी॑तिम॒र्यो व॒नुषां॒ शवां॑सि  ॥९॥",
    "index": 18,
    "shloka_num": 9
  },
  {
    "text": "स न॑ इन्द्र॒ त्वय॑ताया इ॒षे धा॒स्त्मना॑ च॒ ये म॒घवा॑नो जु॒नन्ति॑  ।",
    "index": 19,
    "shloka_num": null
  },
  {
    "text": "वस्वी॒ षु ते॑ जरि॒त्रे अ॑स्तु श॒क्तिर्यू॒यं पा॑त स्व॒स्तिभि॒: सदा॑ नः  ॥१०॥",
    "index": 20,
    "shloka_num": 10
  }
]
