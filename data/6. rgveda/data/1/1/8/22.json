[
  {
    "text": "१८ सोभरि : काण्व: ।अश्विनौ ।१-६ प्रगाथ: = ( विषमा बृहती , समा सतोबृहती ), ७ बृहती , ८ अनुष्टुप् , ११ ककुप् , १२ मध्येज्योति:, प्रगाथ:=(९ ,१३,१५,१७ ककुप् ; १०, १४ ,१६ ,१८ सतोबृहती ) ।",
    "index": 0,
    "shloka_num": null
  },
  {
    "text": "ओ त्यम॑ह्व॒ आ रथ॑म॒द्या दंसि॑ष्ठमू॒तये॑ ।\nयम॑श्विना सुहवा रुद्रवर्तनी॒ आ सू॒र्यायै॑ त॒स्थथु॑: ॥१॥",
    "index": 1,
    "shloka_num": 1
  },
  {
    "text": "पू॒र्वा॒पुषं॑ सु॒हवं॑ पुरु॒स्पृहं॑ भु॒ज्युं वाजे॑षु॒ पूर्व्य॑म् ।\nस॒च॒नाव॑न्तं सुम॒तिभि॑: सोभरे॒ विद्वे॑षसमने॒हस॑म् ॥२॥",
    "index": 2,
    "shloka_num": 2
  },
  {
    "text": "इ॒ह त्या पु॑रु॒भूत॑मा दे॒वा नमो॑भिर॒श्विना॑ ।\nअ॒र्वा॒ची॒ना स्वव॑से करामहे॒ गन्ता॑रा दा॒शुषो॑ गृ॒हम् ॥३॥",
    "index": 3,
    "shloka_num": 3
  },
  {
    "text": "यु॒वो रथ॑स्य॒ परि॑ च॒क्रमी॑यत ई॒र्मान्यद्वा॑मिषण्यति ।\nअ॒स्माँ अच्छा॑ सुम॒तिर्वां॑ शुभस्पती॒ आ धे॒नुरि॑व धावतु ॥४॥",
    "index": 4,
    "shloka_num": 4
  },
  {
    "text": "रथो॒ यो वां॑ त्रिवन्धु॒रो हिर॑ण्याभीशुरश्विना ।\nपरि॒ द्यावा॑पृथि॒वी भूष॑ति श्रु॒तस्तेन॑ नास॒त्या ग॑तम् ॥५॥",
    "index": 5,
    "shloka_num": 5
  },
  {
    "text": "द॒श॒स्यन्ता॒ मन॑वे पू॒र्व्यं दि॒वि यवं॒ वृके॑ण कर्षथः ।\nता वा॑म॒द्य सु॑म॒तिभि॑: शुभस्पती॒ अश्वि॑ना॒ प्र स्तु॑वीमहि ॥६॥",
    "index": 6,
    "shloka_num": 6
  },
  {
    "text": "उप॑ नो वाजिनीवसू या॒तमृ॒तस्य॑ प॒थिभि॑: ।\nयेभि॑स्तृ॒क्षिं वृ॑षणा त्रासदस्य॒वं म॒हे क्ष॒त्राय॒ जिन्व॑थः ॥७॥",
    "index": 7,
    "shloka_num": 7
  },
  {
    "text": "अ॒यं वा॒मद्रि॑भिः सु॒तः सोमो॑ नरा वृषण्वसू ।\nआ या॑तं॒ सोम॑पीतये॒ पिब॑तं दा॒शुषो॑ गृ॒हे ॥८॥",
    "index": 8,
    "shloka_num": 8
  },
  {
    "text": "आ हि रु॒हत॑मश्विना॒ रथे॒ कोशे॑ हिर॒ण्यये॑ वृषण्वसू ।\nयु॒ञ्जाथां॒ पीव॑री॒रिष॑: ॥९॥",
    "index": 9,
    "shloka_num": 9
  },
  {
    "text": "याभि॑: प॒क्थमव॑थो॒ याभि॒रध्रि॑गुं॒ याभि॑र्ब॒भ्रुं विजो॑षसम् ।\nताभि॑र्नो म॒क्षू तूय॑मश्वि॒ना ग॑तं भिष॒ज्यतं॒ यदातु॑रम् ॥१०॥",
    "index": 10,
    "shloka_num": 10
  },
  {
    "text": "यदध्रि॑गावो॒ अध्रि॑गू इ॒दा चि॒दह्नो॑ अ॒श्विना॒ हवा॑महे ।\nव॒यं गी॒र्भिर्वि॑प॒न्यव॑: ॥११॥",
    "index": 11,
    "shloka_num": 11
  },
  {
    "text": "ताभि॒रा या॑तं वृष॒णोप॑ मे॒ हवं॑ वि॒श्वप्सुं॑ वि॒श्ववा॑र्यम् ।\nइ॒षा मंहि॑ष्ठा पुरु॒भूत॑मा नरा॒ याभि॒: क्रिविं॑ वावृ॒धुस्ताभि॒रा ग॑तम् ॥१२॥",
    "index": 12,
    "shloka_num": 12
  },
  {
    "text": "तावि॒दा चि॒दहा॑नां॒ ताव॒श्विना॒ वन्द॑मान॒ उप॑ ब्रुवे ।\nता ऊ॒ नमो॑भिरीमहे ॥१३॥",
    "index": 13,
    "shloka_num": 13
  },
  {
    "text": "ताविद्दो॒षा ता उ॒षसि॑ शु॒भस्पती॒ ता याम॑न्रु॒द्रव॑र्तनी ।\nमा नो॒ मर्ता॑य रि॒पवे॑ वाजिनीवसू प॒रो रु॑द्रा॒वति॑ ख्यतम् ॥१४॥",
    "index": 14,
    "shloka_num": 14
  },
  {
    "text": "आ सुग्म्या॑य॒ सुग्म्यं॑ प्रा॒ता रथे॑ना॒श्विना॑ वा स॒क्षणी॑ ।\nहु॒वे पि॒तेव॒ सोभ॑री ॥१५॥",
    "index": 15,
    "shloka_num": 15
  },
  {
    "text": "मनो॑जवसा वृषणा मदच्युता मक्षुंग॒माभि॑रू॒तिभि॑: ।\nआ॒रात्ता॑च्चिद्भूतम॒स्मे अव॑से पू॒र्वीभि॑: पुरुभोजसा ॥१६॥",
    "index": 16,
    "shloka_num": 16
  },
  {
    "text": "आ नो॒ अश्वा॑वदश्विना व॒र्तिर्या॑सिष्टं मधुपातमा नरा ।\nगोम॑द्दस्रा॒ हिर॑ण्यवत् ॥१७॥",
    "index": 17,
    "shloka_num": 17
  },
  {
    "text": "सु॒प्रा॒व॒र्गं सु॒वीर्यं॑ सु॒ष्ठु वार्य॒मना॑धृष्टं रक्ष॒स्विना॑ ।\nअ॒स्मिन्ना वा॑मा॒याने॑ वाजिनीवसू॒ विश्वा॑ वा॒मानि॑ धीमहि ॥१८॥",
    "index": 18,
    "shloka_num": 18
  }
]
