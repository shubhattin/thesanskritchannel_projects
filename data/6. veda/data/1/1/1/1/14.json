[
  {
    "text": "१२ मेधातिथिः काण्वः । विश्वे देवाः (विश्वैर्देवैः सहितोऽग्निः), ३ इन्द्रवायुबृहस्पतिमित्राग्निपूषभगादित्यमरुद्गणाः, १० विश्वदेवाग्नीन्द्रवायुमित्रधामानि, ११ अग्निः । गायत्री ।",
    "index": 0,
    "shloka_num": null
  },
  {
    "text": "ऐभि॑रग्ने॒ दुवो॒ गिरो॒ विश्वे॑भिः॒ सोम॑पीतये ।\nदे॒वेभि॑र्याहि॒ यक्षि॑ च ॥१॥",
    "index": 1,
    "shloka_num": 1
  },
  {
    "text": "आ त्वा॒ कण्वा॑ अहूषत गृ॒णन्ति॑ विप्र ते॒ धियः॑ ।\nदे॒वेभि॑रग्न॒ आ ग॑हि ॥२॥",
    "index": 2,
    "shloka_num": 2
  },
  {
    "text": "इ॒न्द्र॒वा॒यू बृह॒स्पतिं॑ मि॒त्राग्निं पू॒षणं॒ भग॑म् ।\nआ॒दि॒त्यान् मारु॑तं ग॒णम् ॥३॥",
    "index": 3,
    "shloka_num": 3
  },
  {
    "text": "प्र वो॑ भ्रियन्त॒ इन्द॑वो मत्स॒रा मा॑दयि॒ष्णवः॑ ।\nद्र॒प्सा मध्व॑श्चमू॒षदः॑ ॥४॥",
    "index": 4,
    "shloka_num": 4
  },
  {
    "text": "ईळ॑ते॒ त्वाम॑व॒स्यवः॒ कण्वा॑सो वृ॒क्तब॑र्हिषः ।\nह॒विष्म॑न्तो अरं॒कृतः॑ ॥५॥",
    "index": 5,
    "shloka_num": 5
  },
  {
    "text": "घृ॒तपृ॑ष्ठा मनो॒युजो॒ ये त्वा॒ वह॑न्ति॒ वह्न॑यः ।\nआ दे॒वान्त्सोम॑पीतये ॥६॥",
    "index": 6,
    "shloka_num": 6
  },
  {
    "text": "तान् यज॑त्राँ ऋता॒वृधो ऽग्ने॒ पत्नी॑वतस्कृधि ।\nमध्वः॑ सुजिह्व पायय ॥७॥",
    "index": 7,
    "shloka_num": 7
  },
  {
    "text": "ये यज॑त्रा॒ य ईड्या॒स् ते ते॑ पिबन्तु जि॒ह्वया॑ ।\nमधो॑रग्ने॒ वष॑ट्कृति ॥८॥",
    "index": 8,
    "shloka_num": 8
  },
  {
    "text": "आकीं॒ सूर्य॑स्य रोच॒नाद् विश्वा॑न्दे॒वाँ उ॑ष॒र्बुधः॑ ।\nविप्रो॒ होते॒ह व॑क्षति ॥९॥",
    "index": 9,
    "shloka_num": 9
  },
  {
    "text": "विश्वे॑भिः सो॒म्यं मध्वग्न॒ इन्द्रे॑ण वा॒युना॑ ।\nपिबा॑ मि॒त्रस्य॒ धाम॑भिः ॥१०॥",
    "index": 10,
    "shloka_num": 10
  },
  {
    "text": "त्वं होता॒ मनु॑र्हि॒तो ऽग्ने॑ य॒ज्ञेषु॑ सीदसि ।\nसेमं नो॑ अध्व॒रं य॑ज ॥११॥",
    "index": 11,
    "shloka_num": 11
  },
  {
    "text": "यु॒क्ष्वा ह्यरु॑षी॒ रथे॑ ह॒रितो॑ देव रो॒हितः॑ ।\nताभि॑र्दे॒वाँ इ॒हा व॑ह ॥१२॥",
    "index": 12,
    "shloka_num": 12
  }
]
