[
  {
    "text": "९ गाथिनो विश्वामित्रः । अग्निः । उष्णिक् ।",
    "index": 0,
    "shloka_num": null
  },
  {
    "text": "त्वाम॑ग्ने मनी॒षिण॑: स॒म्राजं॑ चर्षणी॒नाम्  । दे॒वं मर्ता॑स इन्धते॒ सम॑ध्व॒रे  ॥१॥",
    "index": 1,
    "shloka_num": 1
  },
  {
    "text": "त्वां य॒ज्ञेष्वृ॒त्विज॒मग्ने॒ होता॑रमीळते  । गो॒पा ऋ॒तस्य॑ दीदिहि॒ स्वे दमे॑  ॥२॥",
    "index": 2,
    "shloka_num": 2
  },
  {
    "text": "स घा॒ यस्ते॒ ददा॑शति स॒मिधा॑ जा॒तवे॑दसे  । सो अ॑ग्ने धत्ते सु॒वीर्यं॒ स पु॑ष्यति  ॥३॥",
    "index": 3,
    "shloka_num": 3
  },
  {
    "text": "स के॒तुर॑ध्व॒राणा॑म॒ग्निर्दे॒वेभि॒रा ग॑मत्  । अ॒ञ्जा॒नः स॒प्त होतृ॑भिर्ह॒विष्म॑ते  ॥४॥",
    "index": 4,
    "shloka_num": 4
  },
  {
    "text": "प्र होत्रे॑ पू॒र्व्यं वचो॒ऽग्नये॑ भरता बृ॒हत्  । वि॒पां ज्योतीं॑षि॒ बिभ्र॑ते॒ न वे॒धसे॑  ॥५॥",
    "index": 5,
    "shloka_num": 5
  },
  {
    "text": "अ॒ग्निं व॑र्धन्तु नो॒ गिरो॒ यतो॒ जाय॑त उ॒क्थ्य॑:  । म॒हे वाजा॑य॒ द्रवि॑णाय दर्श॒तः  ॥६॥",
    "index": 6,
    "shloka_num": 6
  },
  {
    "text": "अग्ने॒ यजि॑ष्ठो अध्व॒रे दे॒वान् दे॑वय॒ते य॑ज  । होता॑ म॒न्द्रो वि रा॑ज॒स्यति॒ स्रिध॑:  ॥७॥",
    "index": 7,
    "shloka_num": 7
  },
  {
    "text": "स न॑: पावक दीदिहि द्यु॒मद॒स्मे सु॒वीर्य॑म्  । भवा॑ स्तो॒तृभ्यो॒ अन्त॑मः स्व॒स्तये॑  ॥८॥",
    "index": 8,
    "shloka_num": 8
  },
  {
    "text": "तं त्वा॒ विप्रा॑ विप॒न्यवो॑ जागृ॒वांस॒: समि॑न्धते  । ह॒व्य॒वाह॒मम॑र्त्यं सहो॒वृध॑म्  ॥९॥",
    "index": 9,
    "shloka_num": 9
  }
]
