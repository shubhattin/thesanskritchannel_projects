[
    {
        "text": "॥ ॐ श्री परमात्मने नमः ॥",
        "index": 0,
        "shloka_num": null
    },
    {
        "text": "॥ अथ श्रीमद्भगवद्गीता ॥",
        "index": 1,
        "shloka_num": null
    },
    {
        "text": "अथैकादशोऽध्यायः ।   विश्वरूपदर्शनयोगः",
        "index": 2,
        "shloka_num": null
    },
    {
        "text": "अर्जुन उवाच ।",
        "index": 3,
        "shloka_num": null
    },
    {
        "text": "मदनुग्रहाय परमं गुह्यमध्यात्मसंज्ञितम् ।\nयत्त्वयोक्तं वचस्तेन मोहोऽयं विगतो मम ॥११-१॥",
        "index": 4,
        "shloka_num": 1
    },
    {
        "text": "भवाप्ययौ हि भूतानां श्रुतौ विस्तरशो मया ।\nत्वत्तः कमलपत्राक्ष माहात्म्यमपि चाव्ययम् ॥११-२॥",
        "index": 5,
        "shloka_num": 2
    },
    {
        "text": "एवमेतद्यथात्थ त्वमात्मानं परमेश्वर ।\nद्रष्टुमिच्छामि ते रूपमैश्वरं पुरुषोत्तम ॥११-३॥",
        "index": 6,
        "shloka_num": 3
    },
    {
        "text": "मन्यसे यदि तच्छक्यं मया द्रष्टुमिति प्रभो ।\nयोगेश्वर ततो मे त्वं दर्शयात्मानमव्ययम् ॥११-४॥",
        "index": 7,
        "shloka_num": 4
    },
    {
        "text": "श्रीभगवानुवाच ।",
        "index": 8,
        "shloka_num": null
    },
    {
        "text": "पश्य मे पार्थ रूपाणि शतशोऽथ सहस्रशः ।\nनानाविधानि दिव्यानि नानावर्णाकृतीनि च ॥११-५॥",
        "index": 9,
        "shloka_num": 5
    },
    {
        "text": "पश्यादित्यान्वसून्रुद्रानश्विनौ मरुतस्तथा ।\nबहून्यदृष्टपूर्वाणि पश्याश्चर्याणि भारत ॥११-६॥",
        "index": 10,
        "shloka_num": 6
    },
    {
        "text": "इहैकस्थं जगत्कृत्स्नं पश्याद्य सचराचरम् ।\nमम देहे गुडाकेश यच्चान्यद् द्रष्टुमिच्छसि ॥११-७॥",
        "index": 11,
        "shloka_num": 7
    },
    {
        "text": "न तु मां शक्यसे द्रष्टुमनेनैव स्वचक्षुषा ।\nदिव्यं ददामि ते चक्षुः पश्य मे योगमैश्वरम् ॥११-८॥",
        "index": 12,
        "shloka_num": 8
    },
    {
        "text": "सञ्जय उवाच ।",
        "index": 13,
        "shloka_num": null
    },
    {
        "text": "एवमुक्त्वा ततो राजन्महायोगेश्वरो हरिः ।\nदर्शयामास पार्थाय परमं रूपमैश्वरम् ॥११-९॥",
        "index": 14,
        "shloka_num": 9
    },
    {
        "text": "अनेकवक्त्रनयनमनेकाद्भुतदर्शनम् ।\nअनेकदिव्याभरणं दिव्यानेकोद्यतायुधम् ॥११-१०॥",
        "index": 15,
        "shloka_num": 10
    },
    {
        "text": "दिव्यमाल्याम्बरधरं दिव्यगन्धानुलेपनम् ।\nसर्वाश्चर्यमयं देवमनन्तं विश्वतोमुखम् ॥११-११॥",
        "index": 16,
        "shloka_num": 11
    },
    {
        "text": "दिवि सूर्यसहस्रस्य भवेद्युगपदुत्थिता ।\nयदि भाः सदृशी सा स्याद्भासस्तस्य महात्मनः ॥११-१२॥",
        "index": 17,
        "shloka_num": 12
    },
    {
        "text": "तत्रैकस्थं जगत्कृत्स्नं प्रविभक्तमनेकधा ।\nअपश्यद्देवदेवस्य शरीरे पाण्डवस्तदा ॥११-१३॥",
        "index": 18,
        "shloka_num": 13
    },
    {
        "text": "ततः स विस्मयाविष्टो हृष्टरोमा धनञ्जयः ।\nप्रणम्य शिरसा देवं कृताञ्जलिरभाषत ॥११-१४॥",
        "index": 19,
        "shloka_num": 14
    },
    {
        "text": "अर्जुन उवाच ।",
        "index": 20,
        "shloka_num": null
    },
    {
        "text": "पश्यामि देवांस्तव देव देहे\nसर्वांस्तथा भूतविशेषसङ्घान् ।\nब्रह्माणमीशं कमलासनस्थ-\nमृषींश्च सर्वानुरगांश्च दिव्यान् ॥११-१५॥",
        "index": 21,
        "shloka_num": 15
    },
    {
        "text": "अनेकबाहूदरवक्त्रनेत्रं\nपश्यामि त्वां सर्वतोऽनन्तरूपम् ।\nनान्तं न मध्यं न पुनस्तवादिं\nपश्यामि विश्वेश्वर  विश्वरूप ॥११-१६॥",
        "index": 22,
        "shloka_num": 16
    },
    {
        "text": "किरीटिनं गदिनं चक्रिणं च\nतेजोराशिं सर्वतो दीप्तिमन्तम् ।\nपश्यामि त्वां दुर्निरीक्ष्यं समन्ताद्\nदीप्तानलार्कद्युतिमप्रमेयम् ॥११-१७॥",
        "index": 23,
        "shloka_num": 17
    },
    {
        "text": "त्वमक्षरं परमं वेदितव्यं\nत्वमस्य विश्वस्य परं निधानम् ।\nत्वमव्ययः शाश्वतधर्मगोप्ता\nसनातनस्त्वं पुरुषो मतो मे ॥११-१८॥",
        "index": 24,
        "shloka_num": 18
    },
    {
        "text": "अनादिमध्यान्तमनन्तवीर्य-\nमनन्तबाहुं शशिसूर्यनेत्रम् ।\nपश्यामि त्वां दीप्तहुताशवक्त्रं\nस्वतेजसा विश्वमिदं तपन्तम् ॥११-१९॥",
        "index": 25,
        "shloka_num": 19
    },
    {
        "text": "द्यावापृथिव्योरिदमन्तरं हि\nव्याप्तं त्वयैकेन दिशश्च सर्वाः ।\nदृष्ट्वाद्भुतं रूपमुग्रं तवेदं\nलोकत्रयं प्रव्यथितं महात्मन् ॥११-२०॥",
        "index": 26,
        "shloka_num": 20
    },
    {
        "text": "अमी हि त्वां सुरसङ्घा विशन्ति\nकेचिद्भीताः प्राञ्जलयो गृणन्ति ।\nस्वस्तीत्युक्त्वा महर्षिसिद्धसङ्घाः\nस्तुवन्ति त्वां स्तुतिभिः पुष्कलाभिः ॥११-२१॥",
        "index": 27,
        "shloka_num": 21
    },
    {
        "text": "रुद्रादित्या वसवो ये च साध्या\nविश्वेऽश्विनौ मरुतश्चोष्मपाश्च ।\nगन्धर्वयक्षासुरसिद्धसङ्घा\nवीक्षन्ते त्वां विस्मिताश्चैव सर्वे ॥११-२२॥",
        "index": 28,
        "shloka_num": 22
    },
    {
        "text": "रूपं महत्ते बहुवक्त्रनेत्रं\nमहाबाहो बहुबाहूरुपादम् ।\nबहूदरं बहुदंष्ट्राकरालं\nदृष्ट्वा लोकाः प्रव्यथितास्तथाहम् ॥११-२३॥",
        "index": 29,
        "shloka_num": 23
    },
    {
        "text": "नभःस्पृशं दीप्तमनेकवर्णं\nव्यात्ताननं दीप्तविशालनेत्रम् ।\nदृष्ट्वा हि त्वां प्रव्यथितान्तरात्मा\nधृतिं न विन्दामि शमं च विष्णो ॥११-२४॥",
        "index": 30,
        "shloka_num": 24
    },
    {
        "text": "दंष्ट्राकरालानि च ते मुखानि\nदृष्ट्वैव कालानलसन्निभानि ।\nदिशो न जाने न लभे च शर्म\nप्रसीद देवेश जगन्निवास ॥११-२५॥",
        "index": 31,
        "shloka_num": 25
    },
    {
        "text": "अमी च त्वां धृतराष्ट्रस्य पुत्राः\nसर्वे सहैवावनिपालसङ्घैः ।\nभीष्मो द्रोणः सूतपुत्रस्तथासौ\nसहास्मदीयैरपि योधमुख्यैः ॥११-२६॥",
        "index": 32,
        "shloka_num": 26
    },
    {
        "text": "वक्त्राणि ते त्वरमाणा विशन्ति\nदंष्ट्राकरालानि भयानकानि ।\nकेचिद्विलग्ना दशनान्तरेषु\nसन्दृश्यन्ते चूर्णितैरुत्तमाङ्गैः ॥११-२७॥",
        "index": 33,
        "shloka_num": 27
    },
    {
        "text": "यथा नदीनां बहवोऽम्बुवेगाः\nसमुद्रमेवाभिमुखा द्रवन्ति ।\nतथा तवामी नरलोकवीरा\nविशन्ति वक्त्राण्यभिविज्वलन्ति ॥११-२८॥",
        "index": 34,
        "shloka_num": 28
    },
    {
        "text": "यथा प्रदीप्तं ज्वलनं पतङ्गा\nविशन्ति नाशाय समृद्धवेगाः ।\nतथैव नाशाय विशन्ति लोकास्-\nतवापि वक्त्राणि समृद्धवेगाः ॥११-२९॥",
        "index": 35,
        "shloka_num": 29
    },
    {
        "text": "लेलिह्यसे ग्रसमानः समन्ताल्-\nलोकान्समग्रान्वदनैर्ज्वलद्भिः ।\nतेजोभिरापूर्य जगत्समग्रं\nभासस्तवोग्राः प्रतपन्ति विष्णो ॥११-३०॥",
        "index": 36,
        "shloka_num": 30
    },
    {
        "text": "आख्याहि मे को भवानुग्ररूपो\nनमोऽस्तु ते देववर प्रसीद ।\nविज्ञातुमिच्छामि भवन्तमाद्यं\nन हि प्रजानामि तव प्रवृत्तिम् ॥११-३१॥",
        "index": 37,
        "shloka_num": 31
    },
    {
        "text": "श्रीभगवानुवाच ।",
        "index": 38,
        "shloka_num": null
    },
    {
        "text": "कालोऽस्मि लोकक्षयकृत्प्रवृद्धो\nलोकान्समाहर्तुमिह प्रवृत्तः ।\nऋतेऽपि त्वां न भविष्यन्ति सर्वे\nयेऽवस्थिताः प्रत्यनीकेषु योधाः ॥११-३२॥",
        "index": 39,
        "shloka_num": 32
    },
    {
        "text": "तस्मात्त्वमुत्तिष्ठ यशो लभस्व\nजित्वा शत्रून् भुङ्क्ष्व राज्यं समृद्धम् ।\nमयैवैते निहताः पूर्वमेव\nनिमित्तमात्रं भव सव्यसाचिन् ॥११-३३॥",
        "index": 40,
        "shloka_num": 33
    },
    {
        "text": "द्रोणं च भीष्मं च जयद्रथं च\nकर्णं तथान्यानपि योधवीरान् ।\nमया हतांस्त्वं जहि मा व्यथिष्ठा\nयुध्यस्व जेतासि रणे सपत्नान् ॥११-३४॥",
        "index": 41,
        "shloka_num": 34
    },
    {
        "text": "सञ्जय उवाच ।",
        "index": 42,
        "shloka_num": null
    },
    {
        "text": "एतच्छ्रुत्वा वचनं केशवस्य\nकृताञ्जलिर्वेपमानः किरीटी ।\nनमस्कृत्वा भूय एवाह कृष्णं\nसगद्गदं भीतभीतः प्रणम्य ॥११-३५॥",
        "index": 43,
        "shloka_num": 35
    },
    {
        "text": "अर्जुन उवाच ।",
        "index": 44,
        "shloka_num": null
    },
    {
        "text": "स्थाने हृषीकेश तव प्रकीर्त्या\nजगत्प्रहृष्यत्यनुरज्यते च ।\nरक्षांसि भीतानि दिशो द्रवन्ति\nसर्वे नमस्यन्ति च सिद्धसङ्घाः ॥११-३६॥",
        "index": 45,
        "shloka_num": 36
    },
    {
        "text": "कस्माच्च ते न नमेरन्महात्मन्\nगरीयसे ब्रह्मणोऽप्यादिकर्त्रे ।\nअनन्त देवेश जगन्निवास\nत्वमक्षरं सदसत्तत्परं यत् ॥११-३७॥",
        "index": 46,
        "shloka_num": 37
    },
    {
        "text": "त्वमादिदेवः पुरुषः पुराणस्-\nत्वमस्य विश्वस्य परं निधानम् ।\nवेत्तासि वेद्यं च परं च धाम\nत्वया ततं विश्वमनन्तरूप ॥११-३८॥",
        "index": 47,
        "shloka_num": 38
    },
    {
        "text": "वायुर्यमोऽग्निर्वरुणः शशाङ्कः\nप्रजापतिस्त्वं प्रपितामहश्च ।\nनमो नमस्तेऽस्तु सहस्रकृत्वः\nपुनश्च भूयोऽपि नमो नमस्ते ॥११-३९॥",
        "index": 48,
        "shloka_num": 39
    },
    {
        "text": "नमः पुरस्तादथ पृष्ठतस्ते\nनमोऽस्तु ते सर्वत एव सर्व ।\nअनन्तवीर्यामितविक्रमस्त्वं\nसर्वं समाप्नोषि ततोऽसि सर्वः ॥११-४०॥",
        "index": 49,
        "shloka_num": 40
    },
    {
        "text": "सखेति मत्वा प्रसभं यदुक्तं\nहे कृष्ण हे यादव हे सखेति ।\nअजानता महिमानं तवेदं\nमया प्रमादात्प्रणयेन वापि ॥११-४१॥",
        "index": 50,
        "shloka_num": 41
    },
    {
        "text": "यच्चावहासार्थमसत्कृतोऽसि\nविहारशय्यासनभोजनेषु ।\nएकोऽथवाप्यच्युत तत्समक्षं\nतत्क्षामये त्वामहमप्रमेयम् ॥११-४२॥",
        "index": 51,
        "shloka_num": 42
    },
    {
        "text": "पितासि लोकस्य चराचरस्य\nत्वमस्य पूज्यश्च गुरुर्गरीयान् ।\nन त्वत्समोऽस्त्यभ्यधिकः कुतोऽन्यो\nलोकत्रयेऽप्यप्रतिमप्रभाव ॥११-४३॥",
        "index": 52,
        "shloka_num": 43
    },
    {
        "text": "तस्मात्प्रणम्य प्रणिधाय कायं\nप्रसादये त्वामहमीशमीड्यम् ।\nपितेव पुत्रस्य सखेव सख्युः\nप्रियः प्रियायार्हसि देव सोढुम् ॥११-४४॥",
        "index": 53,
        "shloka_num": 44
    },
    {
        "text": "अदृष्टपूर्वं हृषितोऽस्मि दृष्ट्वा\nभयेन च प्रव्यथितं मनो मे ।\nतदेव मे दर्शय देव रूपं\nप्रसीद देवेश जगन्निवास ॥११-४५॥",
        "index": 54,
        "shloka_num": 45
    },
    {
        "text": "किरीटिनं गदिनं चक्रहस्तं\nइच्छामि त्वां द्रष्टुमहं तथैव ।\nतेनैव रूपेण चतुर्भुजेन\nसहस्रबाहो भव विश्वमूर्ते ॥११-४६॥",
        "index": 55,
        "shloka_num": 46
    },
    {
        "text": "श्रीभगवानुवाच ।",
        "index": 56,
        "shloka_num": null
    },
    {
        "text": "मया प्रसन्नेन तवार्जुनेदं\nरूपं परं दर्शितमात्मयोगात् ।\nतेजोमयं विश्वमनन्तमाद्यं\nयन्मे त्वदन्येन न दृष्टपूर्वम् ॥११-४७॥",
        "index": 57,
        "shloka_num": 47
    },
    {
        "text": "न वेदयज्ञाध्ययनैर्न दानैर्-\nन च क्रियाभिर्न तपोभिरुग्रैः ।\nएवंरूपः शक्य अहं नृलोके\nद्रष्टुं त्वदन्येन कुरुप्रवीर ॥११-४८॥",
        "index": 58,
        "shloka_num": 48
    },
    {
        "text": "मा ते व्यथा मा च विमूढभावो\nदृष्ट्वा रूपं घोरमीदृङ्ममेदम् ।\nव्यपेतभीः प्रीतमनाः पुनस्त्वं\nतदेव मे रूपमिदं प्रपश्य ॥११-४९॥",
        "index": 59,
        "shloka_num": 49
    },
    {
        "text": "सञ्जय उवाच ।",
        "index": 60,
        "shloka_num": null
    },
    {
        "text": "इत्यर्जुनं वासुदेवस्तथोक्त्वा\nस्वकं रूपं दर्शयामास भूयः ।\nआश्वासयामास च भीतमेनं\nभूत्वा पुनः सौम्यवपुर्महात्मा ॥११-५०॥",
        "index": 61,
        "shloka_num": 50
    },
    {
        "text": "अर्जुन उवाच ।",
        "index": 62,
        "shloka_num": null
    },
    {
        "text": "दृष्ट्वेदं मानुषं रूपं तव सौम्यं जनार्दन ।\nइदानीमस्मि संवृत्तः सचेताः प्रकृतिं गतः ॥११-५१॥",
        "index": 63,
        "shloka_num": 51
    },
    {
        "text": "श्रीभगवानुवाच ।",
        "index": 64,
        "shloka_num": null
    },
    {
        "text": "सुदुर्दर्शमिदं रूपं दृष्टवानसि यन्मम ।\nदेवा अप्यस्य रूपस्य नित्यं दर्शनकाङ्क्षिणः ॥११-५२॥",
        "index": 65,
        "shloka_num": 52
    },
    {
        "text": "नाहं वेदैर्न तपसा न दानेन न चेज्यया ।\nशक्य एवंविधो द्रष्टुं दृष्टवानसि मां यथा ॥११-५३॥",
        "index": 66,
        "shloka_num": 53
    },
    {
        "text": "भक्त्या त्वनन्यया शक्य अहमेवंविधोऽर्जुन ।\nज्ञातुं द्रष्टुं च तत्त्वेन प्रवेष्टुं च परन्तप ॥११-५४॥",
        "index": 67,
        "shloka_num": 54
    },
    {
        "text": "मत्कर्मकृन्मत्परमो मद्भक्तः सङ्गवर्जितः ।\nनिर्वैरः सर्वभूतेषु यः स मामेति पाण्डव ॥११-५५॥",
        "index": 68,
        "shloka_num": 55
    },
    {
        "text": "ॐ तत्सदिति श्रीमद्भगवद्गीतासूपनिषत्सु\nब्रह्मविद्यायां योगशास्त्रे श्रीकृष्णार्जुनसंवादे\nविश्वरूपदर्शनयोगो नामैकादशोऽध्यायः ॥११॥",
        "index": 69,
        "shloka_num": null
    }
]