[
  {
    "text": "८ वामदेवो गौतमः । अग्निः ।गायत्री ।",
    "index": 0,
    "shloka_num": null
  },
  {
    "text": "अग्ने॑ मृ॒ळ म॒हाँ अ॑सि॒ य ई॒मा दे॑व॒युं जन॑म्  । इ॒येथ॑ ब॒र्हिरा॒सद॑म्  ॥१॥",
    "index": 1,
    "shloka_num": 1
  },
  {
    "text": "स मानु॑षीषु दू॒ळभो॑ वि॒क्षु प्रा॒वीरम॑र्त्यः  । दू॒तो विश्वे॑षां भुवत्  ॥२॥",
    "index": 2,
    "shloka_num": 2
  },
  {
    "text": "स सद्म॒ परि॑ णीयते॒ होता॑ म॒न्द्रो दिवि॑ष्टिषु  । उ॒त पोता॒ नि षी॑दति  ॥३॥",
    "index": 3,
    "shloka_num": 3
  },
  {
    "text": "उ॒त ग्ना अ॒ग्निर॑ध्व॒र उ॒तो गृ॒हप॑ति॒र्दमे॑  । उ॒त ब्र॒ह्मा नि षी॑दति  ॥४॥",
    "index": 4,
    "shloka_num": 4
  },
  {
    "text": "वेषि॒ ह्य॑ध्वरीय॒तामु॑पव॒क्ता जना॑नाम्  । ह॒व्या च॒ मानु॑षाणाम्  ॥५॥",
    "index": 5,
    "shloka_num": 5
  },
  {
    "text": "वेषीद्व॑स्य दू॒त्यं१ यस्य॒ जुजो॑षो अध्व॒रम्  । ह॒व्यं मर्त॑स्य॒ वोळह॑वे  ॥६॥",
    "index": 6,
    "shloka_num": 6
  },
  {
    "text": "अ॒स्माकं॑ जोष्यध्व॒रम॒स्माकं॑ य॒ज्ञम॑ङ्गिरः  । अ॒स्माकं॑ शृणुधी॒ हव॑म्  ॥७॥",
    "index": 7,
    "shloka_num": 7
  },
  {
    "text": "परि॑ ते दू॒ळभो॒ रथो॒ऽस्माँ अ॑श्नोतु वि॒श्वत॑:  । येन॒ रक्ष॑सि दा॒शुष॑:  ॥८॥",
    "index": 8,
    "shloka_num": 8
  }
]
