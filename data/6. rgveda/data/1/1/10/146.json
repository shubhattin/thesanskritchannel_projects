[
  {
    "text": "६ ऐरम्मदो देवमुनि: । अरण्यानी ।अनुष्टुप् ।",
    "index": 0,
    "shloka_num": null
  },
  {
    "text": "अर॑ण्या॒न्यर॑ण्यान्य॒सौ या प्रेव॒ नश्य॑सि ।\nक॒था ग्रामं॒ न पृ॑च्छसि॒ न त्वा॒ भीरि॑व विन्दती३ ॥१॥",
    "index": 1,
    "shloka_num": 1
  },
  {
    "text": "वृ॒षा॒र॒वाय॒ वद॑ते॒ यदु॒पाव॑ति चिच्चि॒कः ।\nआ॒घा॒टिभि॑रिव धा॒वय॑न्नरण्या॒निर्म॑हीयते ॥२॥",
    "index": 2,
    "shloka_num": 2
  },
  {
    "text": "उ॒त गाव॑ इवादन्त्यु॒त वेश्मे॑व दृश्यते ।\nउ॒तो अ॑रण्या॒निः सा॒यं श॑क॒टीरि॑व सर्जति ॥३॥",
    "index": 3,
    "shloka_num": 3
  },
  {
    "text": "गाम॒ङ्गैष आ ह्व॑यति॒ दार्व॒ङ्गैषो अपा॑वधीत् ।\nवस॑न्नरण्या॒न्यां सा॒यमक्रु॑क्ष॒दिति॑ मन्यते ॥४॥",
    "index": 4,
    "shloka_num": 4
  },
  {
    "text": "न वा अ॑रण्या॒निर्ह॑न्त्य॒न्यश्चेन्नाभि॒गच्छ॑ति ।\nस्वा॒दोः फल॑स्य ज॒ग्ध्वाय॑ यथा॒कामं॒ नि प॑द्यते ॥५॥",
    "index": 5,
    "shloka_num": 5
  },
  {
    "text": "आञ्ज॑नगन्धिं सुर॒भिं ब॑ह्व॒न्नामकृ॑षीवलाम् ।\nप्राहं मृ॒गाणां॑ मा॒तर॑मरण्या॒निम॑शंसिषम् ॥६॥",
    "index": 6,
    "shloka_num": 6
  }
]
