[
  {
    "text": "१० पौर आत्रेयः । अश्विनौ । अनुष्टुप् ।",
    "index": 0,
    "shloka_num": null
  },
  {
    "text": "यद॒द्य स्थः प॑रा॒वति॒ यद॑र्वा॒वत्य॑श्विना  । यद् वा॑ पु॒रू पु॑रुभुजा॒ यद॒न्तरि॑क्ष॒ आ ग॑तम्  ॥१॥",
    "index": 1,
    "shloka_num": 1
  },
  {
    "text": "इ॒ह त्या पु॑रु॒भूत॑मा पु॒रू दंसां॑सि॒ बिभ्र॑ता  । व॒र॒स्या या॒म्यध्रि॑गू हु॒वे तु॒विष्ट॑मा भु॒जे  ॥२॥",
    "index": 2,
    "shloka_num": 2
  },
  {
    "text": "ई॒र्मान्यद् वपु॑षे॒ वपु॑श्च॒क्रं रथ॑स्य येमथुः  । पर्य॒न्या नाहु॑षा यु॒गा म॒ह्ना रजां॑सि दीयथः  ॥३॥",
    "index": 3,
    "shloka_num": 3
  },
  {
    "text": "तदू॒ षु वा॑मे॒ना कृ॒तं विश्वा॒ यद् वा॒मनु॒ ष्टवे॑  । नाना॑ जा॒ताव॑रे॒पसा॒ सम॒स्मे बन्धु॒मेय॑थुः  ॥४॥",
    "index": 4,
    "shloka_num": 4
  },
  {
    "text": "आ यद् वां॑ सू॒र्या रथं॒ तिष्ठ॑द् रघु॒ष्यदं॒ सदा॑  । परि॑ वामरु॒षा वयो॑ घृ॒णा व॑रन्त आ॒तप॑:  ॥५॥",
    "index": 5,
    "shloka_num": 5
  },
  {
    "text": "यु॒वोरत्रि॑श्चिकेतति॒ नरा॑ सु॒म्नेन॒ चेत॑सा  । घ॒र्मं यद् वा॑मरे॒पसं॒ नास॑त्या॒स्ना भु॑र॒ण्यति॑  ॥६॥",
    "index": 6,
    "shloka_num": 6
  },
  {
    "text": "उ॒ग्रो वां॑ ककु॒हो य॒यिः शृ॒ण्वे यामे॑षु संत॒निः  । यद् वां॒ दंसो॑भिरश्वि॒नाऽत्रि॑र्नराव॒वर्त॑ति  ॥७॥",
    "index": 7,
    "shloka_num": 7
  },
  {
    "text": "मध्व॑ ऊ॒ षु म॑धूयुवा॒ रुद्रा॒ सिष॑क्ति पि॒प्युषी॑  । यत् स॑मु॒द्राति॒ पर्ष॑थः प॒क्वाः पृक्षो॑ भरन्त वाम्  ॥८॥",
    "index": 8,
    "shloka_num": 8
  },
  {
    "text": "स॒त्यमिद् वा उ॑ अश्विना यु॒वामा॑हुर्मयो॒भुवा॑  । ता याम॑न् याम॒हूत॑मा॒ याम॒न्ना मृ॑ळ॒यत्त॑मा  ॥९॥",
    "index": 9,
    "shloka_num": 9
  },
  {
    "text": "इ॒मा ब्रह्मा॑णि॒ वर्ध॑ना॒ ऽश्विभ्यां॑ सन्तु॒ शंत॑मा  । या तक्षा॑म॒ रथाँ॑ इ॒वाऽवो॑चाम बृ॒हन्नम॑:  ॥१०॥",
    "index": 10,
    "shloka_num": 10
  }
]
