[
  {
    "text": "११ गाथिनो विश्वामित्रः । वैश्वानरोऽग्निः । जगती ।",
    "index": 0,
    "shloka_num": null
  },
  {
    "text": "वै॒श्वा॒न॒राय॑ पृथु॒पाज॑से॒ विपो॒ रत्ना॑ विधन्त ध॒रुणे॑ष॒च गात॑वे  ।",
    "index": 1,
    "shloka_num": null
  },
  {
    "text": "अ॒ग्निर्हि दे॒वाँ अ॒मृतो॑ दुव॒स्यत्यथा॒ धर्मा॑णि स॒नता॒ न दू॑दुषत्  ॥१॥",
    "index": 2,
    "shloka_num": 1
  },
  {
    "text": "अ॒न्तर्दू॒तो रोद॑सी द॒स्म ई॑यते॒ होता॒ निष॑त्तो॒ मनु॑षः पु॒रोहि॑तः  ।",
    "index": 3,
    "shloka_num": null
  },
  {
    "text": "क्षयं॑ बृ॒हन्तं॒ परि॑ भूषति॒ द्युभि॑र्दे॒वेभि॑र॒ग्निरि॑षि॒तो धि॒याव॑सुः  ॥२॥",
    "index": 4,
    "shloka_num": 2
  },
  {
    "text": "के॒तुं य॒ज्ञानां॑ वि॒दथ॑स्य॒ साध॑नं॒ विप्रा॑सो अ॒ग्निं म॑हयन्त॒ चित्ति॑भिः  ।",
    "index": 5,
    "shloka_num": null
  },
  {
    "text": "अपां॑सि॒ यस्मि॒न्नधि॑ संद॒धुर्गिर॒स्तस्मि॑न्त्सु॒म्नानि॒ यज॑मान॒ आ च॑के  ॥३॥",
    "index": 6,
    "shloka_num": 3
  },
  {
    "text": "पि॒ता य॒ज्ञाना॒मसु॑रो विप॒श्चितां॑ वि॒मान॑म॒ग्निर्व॒युनं॑ च वा॒घता॑म्  ।",
    "index": 7,
    "shloka_num": null
  },
  {
    "text": "आ वि॑वेश॒ रोद॑सी॒ भूरि॑वर्पसा पुरुप्रि॒यो भ॑न्दते॒ धाम॑भिः क॒विः  ॥४॥",
    "index": 8,
    "shloka_num": 4
  },
  {
    "text": "च॒न्द्रम॒ग्निं च॒न्द्रर॑थं॒ हरि॑व्रतं वैश्वान॒रम॑प्सु॒षदं॑ स्व॒र्विद॑म्  ।",
    "index": 9,
    "shloka_num": null
  },
  {
    "text": "वि॒गा॒हं तूर्णिं॒ तवि॑षीभि॒रावृ॑तं॒ भूर्णिं॑ दे॒वास॑ इ॒ह सु॒श्रियं॑ दधुः  ॥५॥",
    "index": 10,
    "shloka_num": 5
  },
  {
    "text": "अ॒ग्निर्दे॒वेभि॒र्मनु॑षश्च ज॒न्तुभि॑स्तन्वा॒नो य॒ज्ञं पु॑रु॒पेश॑सं धि॒या  ।",
    "index": 11,
    "shloka_num": null
  },
  {
    "text": "र॒थीर॒न्तरी॑यते॒ साध॑दिष्टिभिर्जी॒रो दमू॑ना अभिशस्ति॒चात॑नः  ॥६॥",
    "index": 12,
    "shloka_num": 6
  },
  {
    "text": "अग्ने॒ जर॑स्व स्वप॒त्य आयु॑न्यू॒र्जा पि॑न्वस्व॒ समिषो॑ दिदीहि नः  ।",
    "index": 13,
    "shloka_num": null
  },
  {
    "text": "वयां॑सि जिन्व बृह॒तश्च॑ जागृव उ॒शिग्दे॒वाना॒मसि॑ सु॒क्रतु॑र्वि॒पाम्  ॥७॥",
    "index": 14,
    "shloka_num": 7
  },
  {
    "text": "वि॒श्पतिं॑ य॒ह्वमति॑थिं॒ नर॒: सदा॑ य॒न्तारं॑ धी॒नामु॒शिजं॑ च वा॒घता॑म्  ।",
    "index": 15,
    "shloka_num": null
  },
  {
    "text": "अ॒ध्व॒राणां॒ चेत॑नं जा॒तवे॑दसं॒ प्र शं॑सन्ति॒ नम॑सा जू॒तिभि॑र्वृ॒धे  ॥८॥",
    "index": 16,
    "shloka_num": 8
  },
  {
    "text": "वि॒भावा॑ दे॒वः सु॒रण॒: परि॑ क्षि॒तीर॒ग्निर्ब॑भूव॒ शव॑सा सु॒मद्र॑थः  ।",
    "index": 17,
    "shloka_num": null
  },
  {
    "text": "तस्य॑ व्र॒तानि॑ भूरिपो॒षिणो॑ व॒यमुप॑ भूषेम॒ दम॒ आ सु॑वृ॒क्तिभि॑:  ॥९॥",
    "index": 18,
    "shloka_num": 9
  },
  {
    "text": "वैश्वा॑नर॒ तव॒ धामा॒न्या च॑के॒ येभि॑: स्व॒र्विदभ॑वो विचक्षण  ।",
    "index": 19,
    "shloka_num": null
  },
  {
    "text": "जा॒त आपृ॑णो॒ भुव॑नानि॒ रोद॑सी॒ अग्ने॒ ता विश्वा॑ परि॒भूर॑सि॒ त्मना॑  ॥१०॥ ॥",
    "index": 20,
    "shloka_num": null
  },
  {
    "text": "वै॒श्वा॒न॒रस्य॑ दं॒सना॑भ्यो बृ॒हदरि॑णा॒देक॑: स्वप॒स्यया॑ क॒विः  ।",
    "index": 21,
    "shloka_num": null
  },
  {
    "text": "उ॒भा पि॒तरा॑ म॒हय॑न्नजायता॒ग्निर्द्यावा॑पृथि॒वी भूरि॑रेतसा  ॥११॥ ॥",
    "index": 22,
    "shloka_num": null
  }
]
