[
  {
    "text": "९ लौक्यो बृहस्पतिः, बृहस्पतिरांगिरसो वा, दाक्षायणी अदितिर्वा । देवाः । अनुष्टुप् ।",
    "index": 0,
    "shloka_num": null
  },
  {
    "text": "दे॒वानां॒ नु व॒यं जाना॒ प्र वो॑चाम विप॒न्यया॑  । उ॒क्थेषु॑ श॒स्यमा॑नेषु॒ यः पश्या॒दुत्त॑रे यु॒गे  ॥१॥",
    "index": 1,
    "shloka_num": 1
  },
  {
    "text": "ब्रह्म॑ण॒स्पति॑रे॒ता सं क॒र्मार॑ इवाधमत्  । दे॒वानां॑ पू॒र्व्ये यु॒गेऽस॑त॒: सद॑जायत  ॥२॥",
    "index": 2,
    "shloka_num": 2
  },
  {
    "text": "दे॒वानां॑ यु॒गे प्र॑थ॒मेऽस॑त॒: सद॑जायत  । तदाशा॒ अन्व॑जायन्त॒ तदु॑त्ता॒नप॑द॒स्परि॑  ॥३॥",
    "index": 3,
    "shloka_num": 3
  },
  {
    "text": "भूर्ज॑ज्ञ उत्ता॒नप॑दो भु॒व आशा॑ अजायन्त  । अदि॑ते॒र्दक्षो॑ अजायत॒ दक्षा॒द्वदि॑ति॒: परि॑  ॥४॥",
    "index": 4,
    "shloka_num": 4
  },
  {
    "text": "अदि॑ति॒र्ह्यज॑निष्ट॒ दक्ष॒ या दु॑हि॒ता तव॑  । तां दे॒वा अन्व॑जायन्त भ॒द्रा अ॒मृत॑बन्धवः  ॥५॥",
    "index": 5,
    "shloka_num": 5
  },
  {
    "text": "यद्दे॑वा अ॒दः स॑लि॒ले सुसं॑रब्धा॒ अति॑ष्ठत  । अत्रा॑ वो॒ नृत्य॑तामिव ती॒व्रो रे॒णुरपा॑यत  ॥६॥",
    "index": 6,
    "shloka_num": 6
  },
  {
    "text": "यद्दे॑वा॒ यत॑यो यथा॒ भुव॑ना॒न्यपि॑न्वत  । अत्रा॑ समु॒द्र आ गू॒ळ्हमा सूर्य॑मजभर्तन  ॥७॥",
    "index": 7,
    "shloka_num": 7
  },
  {
    "text": "अ॒ष्टौ पु॒त्रासो॒ अदि॑ते॒र्ये जा॒तास्त॒न्व१स्परि॑  । दे॒वाँ उप॒ प्रैत्स॒प्तभि॒: परा॑ मार्ता॒ण्डमा॑स्यत्  ॥८॥",
    "index": 8,
    "shloka_num": 8
  },
  {
    "text": "स॒प्तभि॑: पु॒त्रैरदि॑ति॒रुप॒ प्रैत्पू॒र्व्यं यु॒गम्  । प्र॒जायै॑ मृ॒त्यवे॑ त्व॒त्पुन॑र्मार्ता॒ण्डमाभ॑रत्  ॥९॥",
    "index": 9,
    "shloka_num": 9
  }
]
