[
  {
    "text": "११ वामदेवो गौतमः । ऋभवः । त्रिष्टुप् ।",
    "index": 0,
    "shloka_num": null
  },
  {
    "text": "ऋ॒भुर्विभ्वा॒ वाज॒ इन्द्रो॑ नो॒ अच्छे॒मं य॒ज्ञं र॑त्न॒धेयोप॑ यात ।",
    "index": 1,
    "shloka_num": null
  },
  {
    "text": "इ॒दा हि वो॑ धि॒षणा॑ दे॒व्यह्ना॒मधा॑त् पी॒तिं सं मदा॑ अग्मता वः ॥१॥",
    "index": 2,
    "shloka_num": 1
  },
  {
    "text": "वि॒दा॒नासो॒ जन्म॑नो वाजरत्ना उ॒त ऋ॒तुभि॑र्ऋभवो मादयध्वम् ।",
    "index": 3,
    "shloka_num": null
  },
  {
    "text": "सं वो॒ मदा॒ अग्म॑त॒ सं पुरं॑धिः सु॒वीरा॑म॒स्मे र॒यिमेर॑यध्वम् ॥२॥",
    "index": 4,
    "shloka_num": 2
  },
  {
    "text": "अ॒यं वो॑ य॒ज्ञ ऋ॑भवोऽकारि॒ यमा म॑नु॒ष्वत् प्र॒दिवो॑ दधि॒ध्वे ।",
    "index": 5,
    "shloka_num": null
  },
  {
    "text": "प्र वोऽच्छा॑ जुजुषा॒णासो॑ अस्थु॒रभू॑त॒ विश्वे॑ अग्रि॒योत वा॑जाः ॥३॥",
    "index": 6,
    "shloka_num": 3
  },
  {
    "text": "अभू॑दु वो विध॒ते र॑त्न॒धेय॑मि॒दा न॑रो दा॒शुषे॒ मर्त्या॑य ।",
    "index": 7,
    "shloka_num": null
  },
  {
    "text": "पिब॑त वाजा ऋभवो द॒दे वो॒ महि॑ तृ॒तीयं॒ सव॑नं॒ मदा॑य ॥४॥",
    "index": 8,
    "shloka_num": 4
  },
  {
    "text": "आ वा॑जा या॒तोप॑ न ऋभुक्षा म॒हो न॑रो॒ द्रवि॑णसो गृणा॒नाः ।",
    "index": 9,
    "shloka_num": null
  },
  {
    "text": "आ व॑: पी॒तयो॑ऽभिपि॒त्वे अह्ना॑मि॒मा अस्तं॑ नव॒स्व॑ इव ग्मन् ॥५॥",
    "index": 10,
    "shloka_num": 5
  },
  {
    "text": "आ न॑पातः शवसो यात॒नोपे॒मं य॒ज्ञं नम॑सा हू॒यमा॑नाः ।",
    "index": 11,
    "shloka_num": null
  },
  {
    "text": "स॒जोष॑सः सूरयो॒ यस्य॑ च॒ स्थ मध्व॑: पात रत्न॒धा इन्द्र॑वन्तः ॥६॥",
    "index": 12,
    "shloka_num": 6
  },
  {
    "text": "स॒जोषा॑ इन्द्र॒ वरु॑णेन॒ सोमं॑ स॒जोषा॑: पाहि गिर्वणो म॒रुद्भि॑: ।",
    "index": 13,
    "shloka_num": null
  },
  {
    "text": "अ॒ग्रे॒पाभि॑र्ऋतु॒पाभि॑: स॒जोषा॒ ग्नास्पत्नी॑भी रत्न॒धाभि॑: स॒जोषा॑: ॥७॥",
    "index": 14,
    "shloka_num": 7
  },
  {
    "text": "स॒जोष॑स आदि॒त्यैर्मा॑दयध्वं स॒जोष॑स ऋभव॒: पर्व॑तेभिः ।",
    "index": 15,
    "shloka_num": null
  },
  {
    "text": "स॒जोष॑सो॒ दैव्ये॑ना सवि॒त्रा स॒जोष॑स॒: सिन्धु॑भी रत्न॒धेभि॑: ॥८॥",
    "index": 16,
    "shloka_num": 8
  },
  {
    "text": "ये अ॒श्विना॒ ये पि॒तरा॒ य ऊ॒ती धे॒नुं त॑त॒क्षुर्ऋ॒भवो॒ ये अश्वा॑ ।",
    "index": 17,
    "shloka_num": null
  },
  {
    "text": "ये अंस॑त्रा॒ य ऋध॒ग्रोद॑सी॒ ये विभ्वो॒ नर॑: स्वप॒त्यानि॑ च॒क्रुः ॥९॥",
    "index": 18,
    "shloka_num": 9
  },
  {
    "text": "ये गोम॑न्तं॒ वाज॑वन्तं सु॒वीरं॑ र॒यिं ध॒त्थ वसु॑मन्तं पुरु॒क्षुम् ।",
    "index": 19,
    "shloka_num": null
  },
  {
    "text": "ते अ॑ग्रे॒पा ऋ॑भवो मन्दसा॒ना अ॒स्मे ध॑त्त॒ ये च॑ रा॒तिं गृ॒णन्ति॑ ॥१०॥",
    "index": 20,
    "shloka_num": 10
  },
  {
    "text": "नापा॑भूत॒ न वो॑ऽतीतृषा॒माऽनि॑:शस्ता ऋभवो य॒ज्ञे अ॒स्मिन् ।",
    "index": 21,
    "shloka_num": null
  },
  {
    "text": "समिन्द्रे॑ण॒ मद॑थ॒ सं म॒रुद्भि॒: सं राज॑भी रत्न॒धेया॑य देवाः ॥११॥",
    "index": 22,
    "shloka_num": 11
  }
]
