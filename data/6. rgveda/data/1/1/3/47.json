[
  {
    "text": "५ गाथिनो विश्वामित्रः । इन्द्रः । त्रिष्टुप् ।",
    "index": 0,
    "shloka_num": null
  },
  {
    "text": "म॒रुत्वाँ॑ इन्द्र वृष॒भो रणा॑य॒ पिबा॒ सोम॑मनुष्व॒धं मदा॑य  ।",
    "index": 1,
    "shloka_num": null
  },
  {
    "text": "आ सि॑ञ्चस्व ज॒ठरे॒ मध्व॑ ऊ॒र्मिं त्वं राजा॑सि प्र॒दिव॑: सु॒ताना॑म्  ॥१॥",
    "index": 2,
    "shloka_num": 1
  },
  {
    "text": "स॒जोषा॑ इन्द्र॒ सग॑णो म॒रुद्भि॒: सोमं॑ पिब वृत्र॒हा शू॑र वि॒द्वान्  ।",
    "index": 3,
    "shloka_num": null
  },
  {
    "text": "ज॒हि शत्रूँ॒रप॒ मृधो॑ नुद॒स्वाथाभ॑यं कृणुहि वि॒श्वतो॑ नः  ॥२॥",
    "index": 4,
    "shloka_num": 2
  },
  {
    "text": "उ॒त ऋ॒तुभि॑र्ऋतुपाः पाहि॒ सोम॒मिन्द्र॑ दे॒वेभि॒: सखि॑भिः सु॒तं न॑:  ।",
    "index": 5,
    "shloka_num": null
  },
  {
    "text": "याँ आभ॑जो म॒रुतो॒ ये त्वान्वह॑न् वृ॒त्रमद॑धु॒स्तुभ्य॒मोज॑:  ॥३॥",
    "index": 6,
    "shloka_num": 3
  },
  {
    "text": "ये त्वा॑हि॒हत्ये॑ मघव॒न्नव॑र्ध॒न् ये शा॑म्ब॒रे ह॑रिवो॒ ये गवि॑ष्टौ  ।",
    "index": 7,
    "shloka_num": null
  },
  {
    "text": "ये त्वा॑ नू॒नम॑नु॒मद॑न्ति॒ विप्रा॒: पिबे॑न्द्र॒ सोमं॒ सग॑णो म॒रुद्भि॑:  ॥४॥",
    "index": 8,
    "shloka_num": 4
  },
  {
    "text": "म॒रुत्व॑न्तं वृष॒भं वा॑वृधा॒नमक॑वारिं दि॒व्यं शा॒समिन्द्र॑म्  ।",
    "index": 9,
    "shloka_num": null
  },
  {
    "text": "वि॒श्वा॒साह॒मव॑से॒ नूत॑नायो॒ग्रं स॑हो॒दामि॒ह तं हु॑वेम  ॥५॥",
    "index": 10,
    "shloka_num": 5
  }
]
