[
  {
    "text": "६ मैत्रावरुणिर्वसिष्ठ: । अश्विनौ ।प्रगाथ:=(विषमा बृहती, समा सतोबृहती) ।",
    "index": 0,
    "shloka_num": null
  },
  {
    "text": "इ॒मा उ॑ वां॒ दिवि॑ष्टय उ॒स्रा ह॑वन्ते अश्विना ।",
    "index": 1,
    "shloka_num": null
  },
  {
    "text": "अ॒यं वा॑म॒ह्वेऽव॑से शचीवसू॒ विशं॑विशं॒ हि गच्छ॑थः ॥१॥",
    "index": 2,
    "shloka_num": 1
  },
  {
    "text": "यु॒वं चि॒त्रं द॑दथु॒र्भोज॑नं नरा॒ चोदे॑थां सू॒नृता॑वते ।",
    "index": 3,
    "shloka_num": null
  },
  {
    "text": "अ॒र्वाग्रथं॒ सम॑नसा॒ नि य॑च्छतं॒ पिब॑तं सो॒म्यं मधु॑ ॥२॥",
    "index": 4,
    "shloka_num": 2
  },
  {
    "text": "आ या॑त॒मुप॑ भूषतं॒ मध्व॑: पिबतमश्विना ।",
    "index": 5,
    "shloka_num": null
  },
  {
    "text": "दु॒ग्धं पयो॑ वृषणा जेन्यावसू॒ मा नो॑ मर्धिष्ट॒मा ग॑तम् ॥३॥",
    "index": 6,
    "shloka_num": 3
  },
  {
    "text": "अश्वा॑सो॒ ये वा॒मुप॑ दा॒शुषो॑ गृ॒हं यु॒वां दीय॑न्ति॒ बिभ्र॑तः ।",
    "index": 7,
    "shloka_num": null
  },
  {
    "text": "म॒क्षू॒युभि॑र्नरा॒ हये॑भिरश्वि॒ना ऽऽदे॑वा यातमस्म॒यू ॥४॥",
    "index": 8,
    "shloka_num": 4
  },
  {
    "text": "अधा॑ ह॒ यन्तो॑ अ॒श्विना॒ पृक्ष॑: सचन्त सू॒रय॑: ।",
    "index": 9,
    "shloka_num": null
  },
  {
    "text": "ता यं॑सतो म॒घव॑द्भ्यो ध्रु॒वं यश॑श्छ॒र्दिर॒स्मभ्यं॒ नास॑त्या ॥५॥",
    "index": 10,
    "shloka_num": 5
  },
  {
    "text": "प्र ये य॒युर॑वृ॒कासो॒ रथा॑ इव नृपा॒तारो॒ जना॑नाम् ।",
    "index": 11,
    "shloka_num": null
  },
  {
    "text": "उ॒त स्वेन॒ शव॑सा शूशुवु॒र्नर॑ उ॒त क्षि॑यन्ति सुक्षि॒तिम् ॥६॥",
    "index": 12,
    "shloka_num": 6
  }
]
