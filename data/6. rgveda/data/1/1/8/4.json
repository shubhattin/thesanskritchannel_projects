[
  {
    "text": "२१ देवातिथि: काण्व:  ।इन्द्र:, १५ -१८ पूषा वा , १९ -२१ कुरुङ्ग:  । प्रगाथ: = ( विषमा बृहती , समा सतोबृहती ), २१ पुर उष्णिक्  ।",
    "index": 0,
    "shloka_num": null
  },
  {
    "text": "यदि॑न्द्र॒ प्रागपा॒गुद॒ङ्न्य॑ग्वा हू॒यसे॒ नृभि॑:  । सिमा॑ पु॒रू नृषू॑तो अ॒स्यान॒वेऽसि॑ प्रशर्ध तु॒र्वशे॑  ॥१॥",
    "index": 1,
    "shloka_num": 1
  },
  {
    "text": "यद्वा॒ रुमे॒ रुश॑मे॒ श्याव॑के॒ कृप॒ इन्द्र॑ मा॒दय॑से॒ सचा॑  ।",
    "index": 2,
    "shloka_num": null
  },
  {
    "text": "कण्वा॑सस्त्वा॒ ब्रह्म॑भि॒: स्तोम॑वाहस॒ इन्द्रा य॑च्छ॒न्त्या ग॑हि  ॥२॥",
    "index": 3,
    "shloka_num": 2
  },
  {
    "text": "यथा॑ गौ॒रो अ॒पा कृ॒तं तृष्य॒न्नेत्यवेरि॑णम्  । आ॒पि॒त्वे न॑: प्रपि॒त्वे तूय॒मा ग॑हि॒ कण्वे॑षु॒ सु सचा॒ पिब॑  ॥३॥",
    "index": 4,
    "shloka_num": 3
  },
  {
    "text": "मन्द॑न्तु त्वा मघवन्नि॒न्द्रेन्द॑वो राधो॒देया॑य सुन्व॒ते  । आ॒मुष्या॒ सोम॑मपिबश्च॒मू सु॒तं ज्येष्ठं॒ तद्द॑धिषे॒ सह॑:  ॥४॥",
    "index": 5,
    "shloka_num": 4
  },
  {
    "text": "प्र च॑क्रे॒ सह॑सा॒ सहो॑ ब॒भञ्ज॑ म॒न्युमोज॑सा  । विश्वे॑ त इन्द्र पृतना॒यवो॑ यहो॒ नि वृ॒क्षा इ॑व येमिरे  ॥५॥",
    "index": 6,
    "shloka_num": 5
  },
  {
    "text": "स॒हस्रे॑णेव सचते यवी॒युधा॒ यस्त॒ आन॒ळुप॑स्तुतिम्  । पु॒त्रं प्रा॑व॒र्गं कृ॑णुते सु॒वीर्ये॑ दा॒श्नोति॒ नम॑उक्तिभिः  ॥६॥",
    "index": 7,
    "shloka_num": 6
  },
  {
    "text": "मा भे॑म॒ मा श्र॑मिष्मो॒ग्रस्य॑ स॒ख्ये तव॑  । म॒हत्ते॒ वृष्णो॑ अभि॒चक्ष्यं॑ कृ॒तं पश्ये॑म तु॒र्वशं॒ यदु॑म्  ॥७॥",
    "index": 8,
    "shloka_num": 7
  },
  {
    "text": "स॒व्यामनु॑ स्फि॒ग्यं॑ वावसे॒ वृषा॒ न दा॒नो अ॑स्य रोषति  । मध्वा॒ सम्पृ॑क्ताः सार॒घेण॑ धे॒नव॒स्तूय॒मेहि॒ द्रवा॒ पिब॑  ॥८॥",
    "index": 9,
    "shloka_num": 8
  },
  {
    "text": "अ॒श्वी र॒थी सु॑रू॒प इद्गोमाँ॒ इदि॑न्द्र ते॒ सखा॑  । श्वा॒त्र॒भाजा॒ वय॑सा सचते॒ सदा॑ च॒न्द्रो या॑ति स॒भामुप॑  ॥९॥",
    "index": 10,
    "shloka_num": 9
  },
  {
    "text": "ऋश्यो॒ न तृष्य॑न्नव॒पान॒मा ग॑हि॒ पिबा॒ सोमं॒ वशाँ॒ अनु॑  । नि॒मेघ॑मानो मघवन्दि॒वेदि॑व॒ ओजि॑ष्ठं दधिषे॒ सह॑:  ॥१०॥",
    "index": 11,
    "shloka_num": 10
  },
  {
    "text": "अध्व॑र्यो द्रा॒वया॒ त्वं सोम॒मिन्द्र॑: पिपासति  । उप॑ नू॒नं यु॑युजे॒ वृष॑णा॒ हरी॒ आ च॑ जगाम वृत्र॒हा  ॥११॥",
    "index": 12,
    "shloka_num": 11
  },
  {
    "text": "स्व॒यं चि॒त्स म॑न्यते॒ दाशु॑रि॒र्जनो॒ यत्रा॒ सोम॑स्य तृ॒म्पसि॑  ।",
    "index": 13,
    "shloka_num": null
  },
  {
    "text": "इ॒दं ते॒ अन्नं॒ युज्यं॒ समु॑क्षितं॒ तस्येहि॒ प्र द्र॑वा॒ पिब॑  ॥१२॥",
    "index": 14,
    "shloka_num": 12
  },
  {
    "text": "र॒थे॒ष्ठाया॑ध्वर्यव॒: सोम॒मिन्द्रा॑य सोतन  । अधि॑ ब्र॒ध्नस्याद्र॑यो॒ वि च॑क्षते सु॒न्वन्तो॑ दा॒श्व॑ध्वरम्  ॥१३॥",
    "index": 15,
    "shloka_num": 13
  },
  {
    "text": "उप॑ ब्र॒ध्नं वा॒वाता॒ वृष॑णा॒ हरी॒ इन्द्र॑म॒पसु॑ वक्षतः  । अ॒र्वाञ्चं॑ त्वा॒ सप्त॑योऽध्वर॒श्रियो॒ वह॑न्तु॒ सव॒नेदुप॑  ॥१४॥",
    "index": 16,
    "shloka_num": 14
  },
  {
    "text": "प्र पू॒षणं॑ वृणीमहे॒ युज्या॑य पुरू॒वसु॑म्  । स श॑क्र शिक्ष पुरुहूत नो धि॒या तुजे॑ रा॒ये वि॑मोचन  ॥१५॥",
    "index": 17,
    "shloka_num": 15
  },
  {
    "text": "सं न॑: शिशीहि भु॒रिजो॑रिव क्षु॒रं रास्व॑ रा॒यो वि॑मोचन  । त्वे तन्न॑: सु॒वेद॑मु॒स्रियं॒ वसु॒ यं त्वं हि॒नोषि॒ मर्त्य॑म्  ॥१६॥",
    "index": 18,
    "shloka_num": 16
  },
  {
    "text": "वेमि॑ त्वा पूषन्नृ॒ञ्जसे॒ वेमि॒ स्तोत॑व आघृणे  । न तस्य॑ वे॒म्यर॑णं॒ हि तद्व॑सो स्तु॒षे प॒ज्राय॒ साम्ने॑  ॥१७॥",
    "index": 19,
    "shloka_num": 17
  },
  {
    "text": "परा॒ गावो॒ यव॑सं॒ कच्चि॑दाघृणे॒ नित्यं॒ रेक्णो॑ अमर्त्य  । अ॒स्माकं॑ पूषन्नवि॒ता शि॒वो भ॑व॒ मंहि॑ष्ठो॒ वाज॑सातये  ॥१८॥",
    "index": 20,
    "shloka_num": 18
  },
  {
    "text": "स्थू॒रं राध॑: श॒ताश्वं॑ कुरु॒ङ्गस्य॒ दिवि॑ष्टिषु  । राज्ञ॑स्त्वे॒षस्य॑ सु॒भग॑स्य रा॒तिषु॑ तु॒र्वशे॑ष्वमन्महि  ॥१९॥",
    "index": 21,
    "shloka_num": 19
  },
  {
    "text": "धी॒भिः सा॒तानि॑ का॒ण्वस्य॑ वा॒जिन॑: प्रि॒यमे॑धैर॒भिद्यु॑भिः  । ष॒ष्टिं स॒हस्रानु॒ निर्म॑जामजे॒ निर्यू॒थानि॒ गवा॒मृषि॑:  ॥२०॥",
    "index": 22,
    "shloka_num": 20
  },
  {
    "text": "वृ॒क्षाश्चि॑न्मे अभिपि॒त्वे अ॑रारणुः  । गां भ॑जन्त मे॒हनाऽश्वं॑ भजन्त मे॒हना॑  ॥२१॥",
    "index": 23,
    "shloka_num": 21
  }
]
