[
  {
    "text": "२२ दीर्घतमा औचथ्यः । अश्वः । त्रिष्टुप्, ३-६ जगती ।",
    "index": 0,
    "shloka_num": null
  },
  {
    "text": "मा नो॑ मि॒त्रो वरु॑णो अर्य॒मायुरिन्द्र॑ ऋभु॒क्षा म॒रुत॒: परि॑ ख्यन्  ।",
    "index": 1,
    "shloka_num": null
  },
  {
    "text": "यद् वा॒जिनो॑ दे॒वजा॑तस्य॒ सप्ते॑: प्रव॒क्ष्यामो॑ वि॒दथे॑ वी॒र्या॑णि  ॥१॥",
    "index": 2,
    "shloka_num": 1
  },
  {
    "text": "यन्नि॒र्णिजा॒ रेक्ण॑सा॒ प्रावृ॑तस्य रा॒तिं गृ॑भी॒तां मु॑ख॒तो नय॑न्ति  ।",
    "index": 3,
    "shloka_num": null
  },
  {
    "text": "सुप्रा॑ङ॒जो मेम्य॑द् विश्वरू॑प इन्द्रापू॒ष्णोः प्रि॒यमप्ये॑ति॒ पाथ॑:  ॥२॥",
    "index": 4,
    "shloka_num": 2
  },
  {
    "text": "ए॒ष च्छाग॑: पु॒रो अश्वे॑न वा॒जिना॑ पू॒ष्णो भा॒गो नी॑यते वि॒श्वदे॑व्यः  ।",
    "index": 5,
    "shloka_num": null
  },
  {
    "text": "अ॒भि॒प्रियं॒ यत्पु॑रो॒ळाश॒मर्व॑ता॒ त्वष्टेदे॑नं सौश्रव॒साय॑ जिन्वति  ॥३॥",
    "index": 6,
    "shloka_num": 3
  },
  {
    "text": "यद्ध॑वि॒ष्य॑मृतु॒शो दे॑व॒यानं॒ त्रिर्मानु॑षा॒: पर्यश्वं॒ नय॑न्ति  ।",
    "index": 7,
    "shloka_num": null
  },
  {
    "text": "अत्रा॑ पू॒ष्णः प्र॑थ॒मो भा॒ग ए॑ति य॒ज्ञं दे॒वेभ्य॑: प्रतिवे॒दय॑न्न॒जः  ॥४॥",
    "index": 8,
    "shloka_num": 4
  },
  {
    "text": "होता॑ध्व॒र्युराव॑या अग्निमि॒न्धो ग्रा॑वग्रा॒भ उ॒त शंस्ता॒ सुवि॑प्रः  ।",
    "index": 9,
    "shloka_num": null
  },
  {
    "text": "तेन॑ य॒ज्ञेन॒ स्व॑रंकृतेन॒ स्वि॑ष्टेन व॒क्षणा॒ आ पृ॑णध्वम्  ॥५॥",
    "index": 10,
    "shloka_num": 5
  },
  {
    "text": "यू॒प॒व्र॒स्का उ॒त ये यू॑पवा॒हाश्च॒षालं॒ ये अ॑श्वयू॒पाय॒ तक्ष॑ति  ।",
    "index": 11,
    "shloka_num": null
  },
  {
    "text": "ये चार्व॑ते॒ पच॑नं स॒म्भर॑न्त्यु॒तो तेषा॑म॒भिगू॑र्तिर्न इन्वतु  ॥६॥",
    "index": 12,
    "shloka_num": 6
  },
  {
    "text": "उप॒ प्रागा॑त् सु॒मन्मे॑ऽधायि॒ मन्म॑ दे॒वाना॒माशा॒ उप॑ वी॒तपृ॑ष्ठः  ।",
    "index": 13,
    "shloka_num": null
  },
  {
    "text": "अन्वे॑नं॒ विप्रा॒ ऋष॑यो मदन्ति दे॒वानां॑ पु॒ष्टे च॑कृमा सु॒बन्धु॑म्  ॥७॥",
    "index": 14,
    "shloka_num": 7
  },
  {
    "text": "यद् वा॒जिनो॒ दाम॑ सं॒दान॒मर्व॑तो॒ या शी॑र्ष॒ण्या॑ रश॒ना रज्जु॑रस्य  ।",
    "index": 15,
    "shloka_num": null
  },
  {
    "text": "यद् वा॑ घास्य॒ प्रभृ॑तमा॒स्ये॒ ३ तृणं॒ सर्वा॒ ता ते॒ अपि॑ दे॒वेष्व॑स्तु  ॥८॥",
    "index": 16,
    "shloka_num": 8
  },
  {
    "text": "यदश्व॑स्य क्र॒विषो॒ मक्षि॒काश॒ यद् वा स्वरौ॒ स्वधि॑तौ रि॒प्तमस्ति॑  ।",
    "index": 17,
    "shloka_num": null
  },
  {
    "text": "यद्धस्त॑योः शमि॒तुर्यन्न॒खेषु॒ सर्वा॒ ता ते॒ अपि॑ दे॒वेष्व॑स्तु  ॥९॥",
    "index": 18,
    "shloka_num": 9
  },
  {
    "text": "यदूव॑ध्यमु॒दर॑स्याप॒वाति॒ य आ॒मस्य॑ क्र॒विषो॑ ग॒न्धो अस्ति॑  ।",
    "index": 19,
    "shloka_num": null
  },
  {
    "text": "सु॒कृ॒ता तच्छ॑मि॒तार॑: कृण्वन्तू॒त मेधं॑ शृत॒पाकं॑ पचन्तु  ॥१०॥",
    "index": 20,
    "shloka_num": 10
  },
  {
    "text": "यत् ते॒ गात्रा॑द॒ग्निना॑ प॒च्यमा॑नाद॒भि शूलं॒ निह॑तस्याव॒धाव॑ति  ।",
    "index": 21,
    "shloka_num": null
  },
  {
    "text": "मा तद् भूम्या॒मा श्रि॑ष॒न्मा तृणे॑षु दे॒वेभ्य॒स्तदु॒शद्भ्यो॑ रा॒तम॑स्तु  ॥११॥",
    "index": 22,
    "shloka_num": 11
  },
  {
    "text": "ये वा॒जिनं॑ परि॒पश्य॑न्ति प॒क्वं य ई॑मा॒हुः सु॑र॒भिर्निर्ह॒रेति॑  ।",
    "index": 23,
    "shloka_num": null
  },
  {
    "text": "ये चार्व॑तो मांसभि॒क्षामु॒पास॑त उ॒तो तेषा॑म॒भिगू॑र्तिर्न इन्वतु  ॥१२॥",
    "index": 24,
    "shloka_num": 12
  },
  {
    "text": "यन्नीक्ष॑णं मां॒स्पच॑न्या उ॒खाया॒ या पात्रा॑णि यू॒ष्ण आ॒सेच॑नानि  ।",
    "index": 25,
    "shloka_num": null
  },
  {
    "text": "ऊ॒ष्म॒ण्या॑पि॒धाना॑ चरू॒णाम॒ङ्काः सू॒नाः परि॑ भूष॒न्त्यश्व॑म्  ॥१३॥",
    "index": 26,
    "shloka_num": 13
  },
  {
    "text": "नि॒क्रम॑णं नि॒षद॑नं वि॒वर्त॑नं॒ यच्च॒ पड्बी॑श॒मर्व॑तः  ।",
    "index": 27,
    "shloka_num": null
  },
  {
    "text": "यच्च॑ प॒पौ यच्च॑ घा॒सिं ज॒घास॒ सर्वा॒ ता ते॒ अपि॑ दे॒वेष्व॑स्तु  ॥१४॥",
    "index": 28,
    "shloka_num": 14
  },
  {
    "text": "मा त्वा॒ग्निर्ध्व॑नयीद्धू॒मग॑न्धि॒र्मोखा भ्राज॑न्त्य॒भि वि॑क्त॒ जघ्रि॑:  ।",
    "index": 29,
    "shloka_num": null
  },
  {
    "text": "इ॒ष्टं वी॒तम॒भिगू॑र्तं॒ वष॑ट्कृतं॒ तं दे॒वास॒: प्रति॑ गृभ्ण॒न्त्यश्व॑म्  ॥१५॥",
    "index": 30,
    "shloka_num": 15
  },
  {
    "text": "यदश्वा॑य॒ वास॑ उपस्तृ॒णन्त्य॑धीवा॒सं या हिर॑ण्यान्यस्मै  ।",
    "index": 31,
    "shloka_num": null
  },
  {
    "text": "सं॒दान॒मर्व॑न्तं॒ पड्बी॑शं प्रि॒या दे॒वेष्वा या॑मयन्ति  ॥१६॥",
    "index": 32,
    "shloka_num": 16
  },
  {
    "text": "यत् ते॑ सा॒दे मह॑सा॒ शूकृ॑तस्य॒ पार्ष्ण्या॑ वा॒ कश॑या वा तु॒तोद॑  ।",
    "index": 33,
    "shloka_num": null
  },
  {
    "text": "स्रु॒चेव॒ ता ह॒विषो॑ अध्व॒रेषु॒ सर्वा॒ ता ते॒ ब्रह्म॑णा सूदयामि  ॥१७॥",
    "index": 34,
    "shloka_num": 17
  },
  {
    "text": "चतु॑स्त्रिंशद् वा॒जिनो॑ दे॒वब॑न्धो॒र्वङ्क्री॒रश्व॑स्य॒ स्वधि॑ति॒: समे॑ति  ।",
    "index": 35,
    "shloka_num": null
  },
  {
    "text": "अच्छि॑द्रा॒ गात्रा॑ व॒युना॑ कृणोत॒ परु॑ष्परुरनु॒घुष्या॒ वि श॑स्त  ॥१८॥",
    "index": 36,
    "shloka_num": 18
  },
  {
    "text": "एक॒स्त्वष्टु॒रश्व॑स्या विश॒स्ता द्वा य॒न्तारा॑ भवत॒स्तथ॑ ऋ॒तुः  ।",
    "index": 37,
    "shloka_num": null
  },
  {
    "text": "या ते॒ गात्रा॑णामृतु॒था कृ॒णोमि॒ ताता॒ पिण्डा॑नां॒ प्र जु॑होम्य॒ग्नौ  ॥१९॥",
    "index": 38,
    "shloka_num": 19
  },
  {
    "text": "मा त्वा॑ तपत् प्रि॒य आ॒त्मापि॒यन्तं॒ मा स्वधि॑तिस्त॒न्व १ आ ति॑ष्ठिपत्ते  ।",
    "index": 39,
    "shloka_num": null
  },
  {
    "text": "मा ते॑ गृ॒ध्नुर॑विश॒स्ताति॒हाय॑ छि॒द्रा गात्रा॑ण्य॒सिना॒ मिथू॑ कः  ॥२०॥",
    "index": 40,
    "shloka_num": 20
  },
  {
    "text": "न वा उ॑ ए॒तन्म्रि॑यसे॒ न रि॑ष्यसि दे॒वाँ इदे॑षि प॒थिभि॑: सु॒गेभि॑:  ।",
    "index": 41,
    "shloka_num": null
  },
  {
    "text": "हरी॑ ते॒ युञ्जा॒ पृष॑ती अभूता॒मुपा॑स्थाद् वा॒जी धु॒रि रास॑भस्य  ॥२१॥",
    "index": 42,
    "shloka_num": 21
  },
  {
    "text": "सु॒गव्यं॑ नो वा॒जी स्वश्व्यं॑ पुं॒सः पु॒त्राँ उ॒त वि॑श्वा॒पुषं॑ र॒यिम्  ।",
    "index": 43,
    "shloka_num": null
  },
  {
    "text": "अ॒ना॒गा॒स्त्वं नो॒ अदि॑तिः कृणोतु क्ष॒त्रं नो॒ अश्वो॑ वनतां ह॒विष्मा॑न्  ॥२२॥",
    "index": 44,
    "shloka_num": 22
  }
]
