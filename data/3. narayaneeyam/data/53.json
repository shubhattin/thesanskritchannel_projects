[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "त्रिपञ्चाशम् दशकम्",
        "index": 1,
        "shloka_num": null
    },
    {
        "text": "धेनुकासुर वध:",
        "index": 2,
        "shloka_num": null
    },
    {
        "text": "अतीत्य बाल्यं जगतां पते त्वमुपेत्य पौगण्डवयो मनोज्ञं ।",
        "index": 3,
        "shloka_num": null
    },
    {
        "text": "उपेक्ष्य वत्सावनमुत्सवेन प्रावर्तथा गोगणपालनायाम् ॥१॥",
        "index": 4,
        "shloka_num": 1
    },
    {
        "text": "उपक्रमस्यानुगुणैव सेयं मरुत्पुराधीश तव प्रवृत्ति: ।\nगोत्रापरित्राणकृतेऽवतीर्णस्तदेव देवाऽऽरभथास्तदा यत् ॥२॥",
        "index": 5,
        "shloka_num": 2
    },
    {
        "text": "कदापि रामेण समं वनान्ते वनश्रियं वीक्ष्य चरन् सुखेन ।\nश्रीदामनाम्न: स्वसखस्य वाचा मोदादगा धेनुककाननं त्वम् ॥३॥",
        "index": 6,
        "shloka_num": 3
    },
    {
        "text": "उत्तालतालीनिवहे त्वदुक्त्या बलेन धूतेऽथ बलेन दोर्भ्याम् ।\nमृदु: खरश्चाभ्यपतत्पुरस्तात् फलोत्करो धेनुकदानवोऽपि ॥४॥",
        "index": 7,
        "shloka_num": 4
    },
    {
        "text": "समुद्यतो धैनुकपालनेऽहं कथं वधं धैनुकमद्य कुर्वे ।\nइतीव मत्वा ध्रुवमग्रजेन सुरौघयोद्धारमजीघनस्त्वम् ॥५॥",
        "index": 8,
        "shloka_num": 5
    },
    {
        "text": "तदीयभृत्यानपि जम्बुकत्वेनोपागतानग्रजसंयुतस्त्वम् ।\nजम्बूफलानीव तदा निरास्थस्तालेषु खेलन् भगवन् निरास्थ: ॥६॥",
        "index": 9,
        "shloka_num": 6
    },
    {
        "text": "विनिघ्नति त्वय्यथ जम्बुकौघं सनामकत्वाद्वरुणस्तदानीम् ।\nभयाकुलो जम्बुकनामधेयं श्रुतिप्रसिद्धं व्यधितेति मन्ये ॥७॥",
        "index": 10,
        "shloka_num": 7
    },
    {
        "text": "तवावतारस्य फलं मुरारे सञ्जातमद्येति सुरैर्नुतस्त्वम् ।\nसत्यं फलं जातमिहेति हासी बालै: समं तालफलान्यभुङ्क्था: ॥८॥",
        "index": 11,
        "shloka_num": 8
    },
    {
        "text": "मधुद्रवस्रुन्ति बृहन्ति तानि फलानि मेदोभरभृन्ति भुक्त्वा ।\nतृप्तैश्च दृप्तैर्भवनं फलौघं वहद्भिरागा: खलु बालकैस्त्वम् ॥९॥",
        "index": 12,
        "shloka_num": 9
    },
    {
        "text": "हतो हतो धेनुक इत्युपेत्य फलान्यदद्भिर्मधुराणि लोकै: ।\nजयेति जीवेति नुतो विभो त्वं मरुत्पुराधीश्वर पाहि रोगात् ॥१०॥",
        "index": 13,
        "shloka_num": 10
    }
]