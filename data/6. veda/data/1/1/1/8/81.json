[
  {
    "text": "९ कुसीदी काण्वः । इन्द्रः । गायत्री ।",
    "index": 0,
    "shloka_num": null
  },
  {
    "text": "आ प्र द्र॑व परा॒वतो॑ऽर्वा॒वत॑श्च वृत्रहन् ।\nमध्वः॒ प्रति॒ प्रभ॑र्मणि ॥१॥",
    "index": 1,
    "shloka_num": 1
  },
  {
    "text": "ती॒व्राः सोमा॑स॒ आ ग॑हि सु॒तासो॑ मादयि॒ष्णवः॑ ।\nपिबा॑ द॒धृग्यथो॑चि॒षे ॥२॥",
    "index": 2,
    "shloka_num": 2
  },
  {
    "text": "इ॒षा म॑न्द॒स्वादु॒ तेऽरं॒ वरा॑य म॒न्यवे॑ ।\nभुव॑त्त इन्द्र॒ शं हृ॒दे ॥३॥",
    "index": 3,
    "shloka_num": 3
  },
  {
    "text": "आ त्व॑शत्र॒वा ग॑हि॒ न्यु१क्थानि॑ च हूयसे ।\nउ॒प॒मे रो॑च॒ने दि॒वः ॥४॥",
    "index": 4,
    "shloka_num": 4
  },
  {
    "text": "तुभ्या॒यमद्रि॑भिः सु॒तो गोभिः॑ श्री॒तो मदा॑य॒ कम् ।\nप्र सोम॑ इन्द्र हूयते ॥५॥",
    "index": 5,
    "shloka_num": 5
  },
  {
    "text": "इन्द्र॑ श्रु॒धि सु मे॒ हव॑म॒स्मे सु॒तस्य॒ गोम॑तः ।\nवि पी॒तिं तृ॒प्तिम॑श्नुहि ॥६॥",
    "index": 6,
    "shloka_num": 6
  },
  {
    "text": "य इ॑न्द्र चम॒सेष्वा सोम॑श्च॒मूषु॑ ते सु॒तः ।\nपिबेद॑स्य॒ त्वमी॑शिषे ॥७॥",
    "index": 7,
    "shloka_num": 7
  },
  {
    "text": "यो अ॒प्सु च॒न्द्रमा॑ इव॒ सोम॑श्च॒मूषु॒ ददृ॑शे ।\nपिबेद॑स्य॒ त्वमी॑शिषे ॥८॥",
    "index": 8,
    "shloka_num": 8
  },
  {
    "text": "यं ते॑ श्ये॒नः प॒दाभ॑रत्ति॒रो रजां॒स्यस्पृ॑तम् ।\nपिबेद॑स्य॒ त्वमी॑शिषे ॥९॥",
    "index": 9,
    "shloka_num": 9
  }
]
