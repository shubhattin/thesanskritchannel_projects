[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "एकादशम् दशकम्",
        "index": 2,
        "shloka_num": null
    },
    {
        "text": "हिरण्याक्षस्य हिरण्यकशिपोः च उत्पत्तिः",
        "index": 3,
        "shloka_num": null
    },
    {
        "text": "क्रमेण सर्गे परिवर्धमाने\nकदापि दिव्या: सनकादयस्ते ।\nभवद्विलोकाय विकुण्ठलोकं\nप्रपेदिरे मारुतमन्दिरेश ॥१॥",
        "index": 4,
        "shloka_num": 1
    },
    {
        "text": "मनोज्ञनैश्रेयसकाननाद्यैः\nअनेकवापीमणिमन्दिरैश्च ।\nअनोपमं तं भवतो निकेतं\nमुनीश्वरा: प्रापुरतीतकक्ष्या: ॥२॥",
        "index": 5,
        "shloka_num": 2
    },
    {
        "text": "भवद्दिद्दृक्षून्भवनं विविक्षून्\nद्वा:स्थौ जयस्तान् विजयोऽप्यरुन्धाम् ।\nतेषां च चित्ते पदमाप कोप:\nसर्वं भवत्प्रेरणयैव भूमन् ॥३॥",
        "index": 6,
        "shloka_num": 3
    },
    {
        "text": "वैकुण्ठलोकानुचितप्रचेष्टौ\nकष्टौ युवां दैत्यगतिं भजेतम् ।\nइति प्रशप्तौ भवदाश्रयौ तौ\nहरिस्मृतिर्नोऽस्त्विति नेमतुस्तान् ॥४॥",
        "index": 7,
        "shloka_num": 4
    },
    {
        "text": "तदेतदाज्ञाय भवानवाप्त:\nसहैव लक्ष्म्या बहिरम्बुजाक्ष ।\nखगेश्वरांसार्पितचारुबाहुः\nआनन्दयंस्तानभिराममूर्त्या ॥५॥",
        "index": 8,
        "shloka_num": 5
    },
    {
        "text": "प्रसाद्य गीर्भि: स्तुवतो मुनीन्द्रान्\nअनन्यनाथावथ पार्षदौ तौ ।\nसंरम्भयोगेन भवैस्त्रिभिर्माम्\nउपेतमित्यात्तकृपं न्यगादी: ॥६॥",
        "index": 9,
        "shloka_num": 6
    },
    {
        "text": "त्वदीयभृत्यावथ काश्यपात्तौ\nसुरारिवीरावुदितौ दितौ द्वौ ।\nसन्ध्यासमुत्पादनकष्टचेष्टौ\nयमौ च लोकस्य यमाविवान्यौ ॥७॥",
        "index": 10,
        "shloka_num": 7
    },
    {
        "text": "हिरण्यपूर्व: कशिपु: किलैक:\nपरो हिरण्याक्ष इति प्रतीत: ।\nउभौ भवन्नाथमशेषलोकं\nरुषा न्यरुन्धां निजवासनान्धौ ॥८॥",
        "index": 11,
        "shloka_num": 8
    },
    {
        "text": "तयोर्हिरण्याक्षमहासुरेन्द्रो\nरणाय धावन्ननवाप्तवैरी ।\nभवत्प्रियां क्ष्मां सलिले निमज्य\nचचार गर्वाद्विनदन् गदावान् ॥९॥",
        "index": 12,
        "shloka_num": 9
    },
    {
        "text": "ततो जलेशात् सदृशं भवन्तं\nनिशम्य बभ्राम गवेषयंस्त्वाम् ।\nभक्तैकदृश्य: स कृपानिधे त्वं\nनिरुन्धि रोगान् मरुदालयेश ॥१०।",
        "index": 13,
        "shloka_num": null
    }
]