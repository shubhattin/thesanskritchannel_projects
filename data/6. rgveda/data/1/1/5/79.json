[
  {
    "text": "१० सत्यश्रवा आत्रेयः । उषा । पङ्क्तिः ।",
    "index": 0,
    "shloka_num": null
  },
  {
    "text": "म॒हे नो॑ अ॒द्य बो॑ध॒योषो॑ रा॒ये दि॒वित्म॑ती ।",
    "index": 1,
    "shloka_num": null
  },
  {
    "text": "यथा॑ चिन्नो॒ अबो॑धयः स॒त्यश्र॑वसि वा॒य्ये सुजा॑ते॒ अश्व॑सूनृते ॥१॥",
    "index": 2,
    "shloka_num": 1
  },
  {
    "text": "या सु॑नी॒थे शौ॑चद्र॒थे व्यौच्छो॑ दुहितर्दिवः ।",
    "index": 3,
    "shloka_num": null
  },
  {
    "text": "सा व्यु॑च्छ॒ सही॑यसि स॒त्यश्र॑वसि वा॒य्ये सुजा॑ते॒ अश्व॑सूनृते ॥२॥",
    "index": 4,
    "shloka_num": 2
  },
  {
    "text": "सा नो॑ अ॒द्याभ॒रद्व॑सु॒र्व्यु॑च्छा दुहितर्दिवः ।",
    "index": 5,
    "shloka_num": null
  },
  {
    "text": "यो व्यौच्छ॒: सही॑यसि स॒त्यश्र॑वसि वा॒य्ये सुजा॑ते॒ अश्व॑सूनृते ॥३॥",
    "index": 6,
    "shloka_num": 3
  },
  {
    "text": "अ॒भि ये त्वा॑ विभावरि॒ स्तोमै॑र्गृ॒णन्ति॒ वह्न॑यः ।",
    "index": 7,
    "shloka_num": null
  },
  {
    "text": "म॒घैर्म॑घोनि सु॒श्रियो॒ दाम॑न्वन्तः सुरा॒तय॒: सुजा॑त॒॑ अश्व॑सूनृते ॥४॥",
    "index": 8,
    "shloka_num": 4
  },
  {
    "text": "यच्चि॒द्धि ते॑ ग॒णा इ॒मे छ॒दय॑न्ति म॒घत्त॑ये ।",
    "index": 9,
    "shloka_num": null
  },
  {
    "text": "परि॑ चि॒द् वष्ट॑यो दधु॒र्दद॑तो॒ राधो॒ अह्र॑यं॒ सुजा॑ते॒ अश्व॑सूनृते ॥५॥",
    "index": 10,
    "shloka_num": 5
  },
  {
    "text": "ऐषु॑ धा वी॒रव॒द् यश॒ उषो॑ मघोनि सू॒रिषु॑ ।",
    "index": 11,
    "shloka_num": null
  },
  {
    "text": "ये नो॒ राधां॒स्यह्र॑या म॒घवा॑नो॒ अरा॑सत॒ सुजा॑ते॒ अश्व॑सूनृते ॥६॥",
    "index": 12,
    "shloka_num": 6
  },
  {
    "text": "तेभ्यो॑ द्यु॒म्नं बृ॒हद् यश॒ उषो॑ मघो॒न्या व॑ह ।",
    "index": 13,
    "shloka_num": null
  },
  {
    "text": "ये नो॒ राधां॒स्यश्व्या॑ ग॒व्या भज॑न्त सू॒रय॒: सुजा॑ते॒ अश्व॑सूनृते ॥७॥",
    "index": 14,
    "shloka_num": 7
  },
  {
    "text": "उ॒त नो॒ गोम॑ती॒रिष॒ आ व॑हा दुहितर्दिवः ।",
    "index": 15,
    "shloka_num": null
  },
  {
    "text": "सा॒कं सूर्य॑स्य र॒श्मिभि॑: शु॒क्रैः शोच॑द्भिर॒र्चिभि॒: सुजा॑ते॒ अश्व॑सूनृते ॥८॥",
    "index": 16,
    "shloka_num": 8
  },
  {
    "text": "व्यु॑च्छा दुहितर्दिवो॒ मा चि॒रं त॑नुथा॒ अप॑: ।",
    "index": 17,
    "shloka_num": null
  },
  {
    "text": "नेत् त्वा॑ स्ते॒नं यथा॑ रि॒पुं तपा॑ति॒ सूरो॑ अ॒र्चिषा॒ सुजा॑ते॒ अश्व॑सूनृते ॥९॥",
    "index": 18,
    "shloka_num": 9
  },
  {
    "text": "ए॒ताव॒द् वेदु॑ष॒स्त्वं भूयो॑ वा॒ दातु॑मर्हसि ।",
    "index": 19,
    "shloka_num": null
  },
  {
    "text": "या स्तो॒तृभ्यो॑ विभावर्यु॒च्छन्ती॒ न प्र॒मीय॑से॒ सुजा॑ते॒ अश्व॑सूनृते ॥१०॥",
    "index": 20,
    "shloka_num": 10
  }
]
