[
  {
    "text": "९ मैत्रावरुणिर्वसिष्ठ: । इन्द्र: । विराट्, ९ त्रिष्टुप् ।",
    "index": 0,
    "shloka_num": null
  },
  {
    "text": "पिबा॒ सोम॑मिन्द्र॒ मन्द॑तु त्वा॒ यं ते॑ सु॒षाव॑ हर्य॒श्वाद्रि॑: ।\nसो॒तुर्बा॒हुभ्यां॒ सुय॑तो॒ नार्वा॑ ॥१॥",
    "index": 1,
    "shloka_num": 1
  },
  {
    "text": "यस्ते॒ मदो॒ युज्य॒श्चारु॒रस्ति॒ येन॑ वृ॒त्राणि॑ हर्यश्व॒ हंसि॑ ।\nस त्वामि॑न्द्र प्रभूवसो ममत्तु ॥२॥",
    "index": 2,
    "shloka_num": 2
  },
  {
    "text": "बोधा॒ सु मे॑ मघव॒न्वाच॒मेमां यां ते॒ वसि॑ष्ठो॒ अर्च॑ति॒ प्रश॑स्तिम् ।\nइ॒मा ब्रह्म॑ सध॒मादे॑ जुषस्व ॥३॥",
    "index": 3,
    "shloka_num": 3
  },
  {
    "text": "श्रु॒धी हवं॑ विपिपा॒नस्याद्रे॒र्बोधा॒ विप्र॒स्यार्च॑तो मनी॒षाम् ।\nकृ॒ष्वा दुवां॒स्यन्त॑मा॒ सचे॒मा ॥४॥",
    "index": 4,
    "shloka_num": 4
  },
  {
    "text": "न ते॒ गिरो॒ अपि॑ मृष्ये तु॒रस्य॒ न सु॑ष्टु॒तिम॑सु॒र्य॑स्य वि॒द्वान् ।\nसदा॑ ते॒ नाम॑ स्वयशो विवक्मि ॥५॥",
    "index": 5,
    "shloka_num": 5
  },
  {
    "text": "भूरि॒ हि ते॒ सव॑ना॒ मानु॑षेषु॒ भूरि॑ मनी॒षी ह॑वते॒ त्वामित् ।\nमारे अ॒स्मन्म॑घव॒ञ्ज्योक्क॑: ॥६॥",
    "index": 6,
    "shloka_num": 6
  },
  {
    "text": "तुभ्येदि॒मा सव॑ना शूर॒ विश्वा॒ तुभ्यं॒ ब्रह्मा॑णि॒ वर्ध॑ना कृणोमि ।\nत्वं नृभि॒र्हव्यो॑ वि॒श्वधा॑सि ॥७॥",
    "index": 7,
    "shloka_num": 7
  },
  {
    "text": "नू चि॒न्नु ते॒ मन्य॑मानस्य द॒स्मोद॑श्नुवन्ति महि॒मान॑मुग्र ।\nन वी॒र्य॑मिन्द्र ते॒ न राध॑: ॥८॥",
    "index": 8,
    "shloka_num": 8
  },
  {
    "text": "ये च॒ पूर्व॒ ऋष॑यो॒ ये च॒ नूत्ना॒ इन्द्र॒ ब्रह्मा॑णि ज॒नय॑न्त॒ विप्रा॑: ।\nअ॒स्मे ते॑ सन्तु स॒ख्या शि॒वानि॑ यू॒यं पा॑त स्व॒स्तिभि॒: सदा॑ नः ॥९॥",
    "index": 9,
    "shloka_num": 9
  }
]
