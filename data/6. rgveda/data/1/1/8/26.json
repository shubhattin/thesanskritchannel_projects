[
  {
    "text": "२५ विश्वमना वैयश्व:,व्यश्वो वांगिरस: ।अश्विनौ, २०-२५ वायु: ।उष्णिक्;",
    "index": 0,
    "shloka_num": null
  },
  {
    "text": "१६-१९,२१,२५ गायत्री; २० अनुष्टुप् ।\nयु॒वोरु॒ षू रथं॑ हुवे स॒धस्तु॑त्याय सू॒रिषु॑ ।\nअतू॑र्तदक्षा वृषणा वृषण्वसू ॥१॥",
    "index": 1,
    "shloka_num": 1
  },
  {
    "text": "यु॒वं व॑रो सु॒षाम्णे॑ म॒हे तने॑ नासत्या ।\nअवो॑भिर्याथो वृषणा वृषण्वसू ॥२॥",
    "index": 2,
    "shloka_num": 2
  },
  {
    "text": "ता वा॑म॒द्य ह॑वामहे ह॒व्येभि॑र्वाजिनीवसू ।\nपू॒र्वीरि॒ष इ॒षय॑न्ता॒वति॑ क्ष॒पः ॥३॥",
    "index": 3,
    "shloka_num": 3
  },
  {
    "text": "आ वां॒ वाहि॑ष्ठो अश्विना॒ रथो॑ यातु श्रु॒तो न॑रा ।\nउप॒ स्तोमा॑न्तु॒रस्य॑ दर्शथः श्रि॒ये ॥४॥",
    "index": 4,
    "shloka_num": 4
  },
  {
    "text": "जु॒हु॒रा॒णा चि॑दश्वि॒ना ऽऽम॑न्येथां वृषण्वसू ।\nयु॒वं हि रु॑द्रा॒ पर्ष॑थो॒ अति॒ द्विष॑: ॥५॥",
    "index": 5,
    "shloka_num": 5
  },
  {
    "text": "द॒स्रा हि विश्व॑मानु॒षङ्म॒क्षूभि॑: परि॒दीय॑थः ।\nधि॒यं॒जि॒न्वा मधु॑वर्णा शु॒भस्पती॑ ॥६॥",
    "index": 6,
    "shloka_num": 6
  },
  {
    "text": "उप॑ नो यातमश्विना रा॒या वि॑श्व॒पुषा॑ स॒ह ।\nम॒घवा॑ना सु॒वीरा॒वन॑पच्युता ॥७॥",
    "index": 7,
    "shloka_num": 7
  },
  {
    "text": "आ मे॑ अ॒स्य प्र॑ती॒व्य१मिन्द्र॑नासत्या गतम् ।\nदे॒वा दे॒वेभि॑र॒द्य स॒चन॑स्तमा ॥८॥",
    "index": 8,
    "shloka_num": 8
  },
  {
    "text": "व॒यं हि वां॒ हवा॑मह उक्ष॒ण्यन्तो॑ व्यश्व॒वत् ।\nसु॒म॒तिभि॒रुप॑ विप्रावि॒हा ग॑तम् ॥९॥",
    "index": 9,
    "shloka_num": 9
  },
  {
    "text": "अ॒श्विना॒ स्वृ॑षे स्तुहि कु॒वित्ते॒ श्रव॑तो॒ हव॑म् ।\nनेदी॑यसः कूळयातः प॒णीँरु॒त ॥१०॥",
    "index": 10,
    "shloka_num": 10
  },
  {
    "text": "वै॒य॒श्वस्य॑ श्रुतं नरो॒तो मे॑ अ॒स्य वे॑दथः ।\nस॒जोष॑सा॒ वरु॑णो मि॒त्रो अ॑र्य॒मा ॥११॥",
    "index": 11,
    "shloka_num": 11
  },
  {
    "text": "यु॒वाद॑त्तस्य धिष्ण्या यु॒वानी॑तस्य सू॒रिभि॑: ।\nअह॑रहर्वृषण॒ मह्यं॑ शिक्षतम् ॥१२॥",
    "index": 12,
    "shloka_num": 12
  },
  {
    "text": "यो वां॑ य॒ज्ञेभि॒रावृ॒तोऽधि॑वस्त्रा व॒धूरि॑व ।\nस॒प॒र्यन्ता॑ शु॒भे च॑क्राते अ॒श्विना॑ ॥१३॥",
    "index": 13,
    "shloka_num": 13
  },
  {
    "text": "यो वा॑मुरु॒व्यच॑स्तमं॒ चिके॑तति नृ॒पाय्य॑म् ।\nव॒र्तिर॑श्विना॒ परि॑ यातमस्म॒यू ॥१४॥",
    "index": 14,
    "shloka_num": 14
  },
  {
    "text": "अ॒स्मभ्यं॒ सु वृ॑षण्वसू या॒तं व॒र्तिर्नृ॒पाय्य॑म् ।\nवि॒षु॒द्रुहे॑व य॒ज्ञमू॑हथुर्गि॒रा ॥१५॥",
    "index": 15,
    "shloka_num": 15
  },
  {
    "text": "वाहि॑ष्ठो वां॒ हवा॑नां॒ स्तोमो॑ दू॒तो हु॑वन्नरा ।\nयु॒वाभ्यां॑ भूत्वश्विना ॥१६॥",
    "index": 16,
    "shloka_num": 16
  },
  {
    "text": "यद॒दो दि॒वो अ॑र्ण॒व इ॒षो वा॒ मद॑थो गृ॒हे ।\nश्रु॒तमिन्मे॑ अमर्त्या ॥१७॥",
    "index": 17,
    "shloka_num": 17
  },
  {
    "text": "उ॒त स्या श्वे॑त॒याव॑री॒ वाहि॑ष्ठा वां न॒दीना॑म् ।\nसिन्धु॒र्हिर॑ण्यवर्तनिः ॥१८॥",
    "index": 18,
    "shloka_num": 18
  },
  {
    "text": "स्मदे॒तया॑ सुकी॒र्त्याऽश्वि॑ना श्वे॒तया॑ धि॒या ।\nवहे॑थे शुभ्रयावाना ॥१९॥",
    "index": 19,
    "shloka_num": 19
  },
  {
    "text": "यु॒क्ष्वा हि त्वं र॑था॒सहा॑ यु॒वस्व॒ पोष्या॑ वसो ।\nआन्नो॑ वायो॒ मधु॑ पिबा॒ऽस्माकं॒ सव॒ना ग॑हि ॥२०॥",
    "index": 20,
    "shloka_num": 20
  },
  {
    "text": "तव॑ वायवृतस्पते॒ त्वष्टु॑र्जामातरद्भुत ।\nअवां॒स्या वृ॑णीमहे ॥२१॥",
    "index": 21,
    "shloka_num": 21
  },
  {
    "text": "त्वष्टु॒र्जामा॑तरं व॒यमीशा॑नं रा॒य ई॑महे ।\nसु॒ताव॑न्तो वा॒युं द्यु॒म्ना जना॑सः ॥२२॥",
    "index": 22,
    "shloka_num": 22
  },
  {
    "text": "वायो॑ या॒हि शि॒वा दि॒वो वह॑स्वा॒ सु स्वश्व्य॑म् ।\nवह॑स्व म॒हः पृ॑थु॒पक्ष॑सा॒ रथे॑ ॥२३॥",
    "index": 23,
    "shloka_num": 23
  },
  {
    "text": "त्वां हि सु॒प्सर॑स्तमं नृ॒षद॑नेषु हू॒महे॑ ।\nग्रावा॑णं॒ नाश्व॑पृष्ठं मं॒हना॑ ॥२४॥",
    "index": 24,
    "shloka_num": 24
  },
  {
    "text": "स त्वं नो॑ देव॒ मन॑सा॒ वायो॑ मन्दा॒नो अ॑ग्रि॒यः ।\nकृ॒धि वाजाँ॑ अ॒पो धिय॑: ॥२५॥",
    "index": 25,
    "shloka_num": 25
  }
]
