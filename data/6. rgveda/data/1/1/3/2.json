[
  {
    "text": "१५ गाथिनो विश्वामित्रः । वैश्वानरोऽग्निः । जगती ।",
    "index": 0,
    "shloka_num": null
  },
  {
    "text": "वै॒श्वा॒न॒राय॑ धि॒षणा॑मृता॒वृधे॑ घृ॒तं न पू॒तम॒ग्नये॑ जनामसि  ।",
    "index": 1,
    "shloka_num": null
  },
  {
    "text": "द्वि॒ता होता॑रं॒ मनु॑षश्च वा॒घतो॑ धि॒या रथं॒ न कुलि॑श॒: समृ॑ण्वति  ॥१॥",
    "index": 2,
    "shloka_num": 1
  },
  {
    "text": "स रो॑चयज्ज॒नुषा॒ रोद॑सी उ॒भे स मा॒त्रोर॑भवत्पु॒त्र ईड्य॑:  ।",
    "index": 3,
    "shloka_num": null
  },
  {
    "text": "ह॒व्य॒वाळ॒ग्निर॒जर॒श्चनो॑हितो दू॒ळभो॑ वि॒शामति॑थिर्वि॒भाव॑सुः  ॥२॥",
    "index": 4,
    "shloka_num": 2
  },
  {
    "text": "क्रत्वा॒ दक्ष॑स्य॒ तरु॑षो॒ विध॑र्मणि दे॒वासो॑ अ॒ग्निं ज॑नयन्त॒ चित्ति॑भिः  ।",
    "index": 5,
    "shloka_num": null
  },
  {
    "text": "रु॒रु॒चा॒नं भा॒नुना॒ ज्योति॑षा म॒हामत्यं॒ न वाजं॑ सनि॒ष्यन्नुप॑ ब्रुवे  ॥३॥",
    "index": 6,
    "shloka_num": 3
  },
  {
    "text": "आ म॒न्द्रस्य॑ सनि॒ष्यन्तो॒ वरे॑ण्यं वृणी॒महे॒ अह्र॑यं॒ वाज॑मृ॒ग्मिय॑म्  ।",
    "index": 7,
    "shloka_num": null
  },
  {
    "text": "रा॒तिं भृगू॑णामु॒शिजं॑ क॒विक्र॑तुम॒ग्निं राज॑न्तं दि॒व्येन॑ शो॒चिषा॑  ॥४॥",
    "index": 8,
    "shloka_num": 4
  },
  {
    "text": "अ॒ग्निं सु॒म्नाय॑ दधिरे पु॒रो जना॒ वाज॑श्रवसमि॒ह वृ॒क्तब॑र्हिषः  ।",
    "index": 9,
    "shloka_num": null
  },
  {
    "text": "य॒तस्रु॑चः सु॒रुचं॑ वि॒श्वदे॑व्यं रु॒द्रं य॒ज्ञानां॒ साध॑दिष्टिम॒पसा॑म्  ॥५॥",
    "index": 10,
    "shloka_num": 5
  },
  {
    "text": "पाव॑कशोचे॒ तव॒ हि क्षयं॒ परि॒ होत॑र्य॒ज्ञेषु॑ वृ॒क्तब॑र्हिषो॒ नर॑:  ।",
    "index": 11,
    "shloka_num": null
  },
  {
    "text": "अग्ने॒ दुव॑ इ॒च्छमा॑नास॒ आप्य॒मुपा॑सते॒ द्रवि॑णं धेहि॒ तेभ्य॑:  ॥६॥",
    "index": 12,
    "shloka_num": 6
  },
  {
    "text": "आ रोद॑सी अपृण॒दा स्व॑र्म॒हज्जा॒तं यदे॑नम॒पसो॒ अधा॑रयन्  ।",
    "index": 13,
    "shloka_num": null
  },
  {
    "text": "सो अ॑ध्व॒राय॒ परि॑ णीयते क॒विरत्यो॒ न वाज॑सातये॒ चनो॑हितः  ॥७॥",
    "index": 14,
    "shloka_num": 7
  },
  {
    "text": "न॒म॒स्यत॑ ह॒व्यदा॑तिं स्वध्व॒रं दु॑व॒स्यत॒ दम्यं॑ जा॒तवे॑दसम्  ।",
    "index": 15,
    "shloka_num": null
  },
  {
    "text": "र॒थीर्ऋ॒तस्य॑ बृह॒तो विच॑र्षणिर॒ग्निर्दे॒वाना॑मभवत् पु॒रोहि॑तः  ॥८॥",
    "index": 16,
    "shloka_num": 8
  },
  {
    "text": "ति॒स्रो य॒ह्वस्य॑ स॒मिध॒: परि॑ज्मनो॒ऽग्नेर॑पुनन्नु॒शिजो॒ अमृ॑त्यवः  ।",
    "index": 17,
    "shloka_num": null
  },
  {
    "text": "तासा॒मेका॒मद॑धु॒र्मर्त्ये॒ भुज॑मु लो॒कमु॒ द्वे उप॑ जा॒मिमी॑यतुः  ॥९॥",
    "index": 18,
    "shloka_num": 9
  },
  {
    "text": "वि॒शां क॒विं वि॒श्पतिं॒ मानु॑षी॒रिष॒: सं सी॑मकृण्व॒न् त्स्वधि॑तिं॒ न तेज॑से  ।",
    "index": 19,
    "shloka_num": null
  },
  {
    "text": "स उ॒द्वतो॑ नि॒वतो॑ याति॒ वेवि॑ष॒त् स गर्भ॑मे॒षु भुव॑नेषु दीधरत्  ॥१०॥ ॥",
    "index": 20,
    "shloka_num": null
  },
  {
    "text": "स जि॑न्वते ज॒ठरे॑षु प्रजज्ञि॒वान् वृषा॑ चि॒त्रेषु॒ नान॑द॒न्न सिं॒हः  ।",
    "index": 21,
    "shloka_num": null
  },
  {
    "text": "वै॒श्वा॒न॒रः पृ॑थु॒पाजा॒ अम॑र्त्यो॒ वसु॒ रत्ना॒ दय॑मानो॒ वि दा॒शुषे॑  ॥११॥ ॥",
    "index": 22,
    "shloka_num": null
  },
  {
    "text": "वै॒श्वा॒न॒रः प्र॒त्नथा॒ नाक॒मारु॑हद् दि॒वस्पृ॒ष्ठं भन्द॑मानः सु॒मन्म॑भिः  ।",
    "index": 23,
    "shloka_num": null
  },
  {
    "text": "स पू॑र्व॒वज्ज॒नय॑ञ्ज॒न्तवे॒ धनं॑ समा॒नमज्मं॒ पर्ये॑ति॒ जागृ॑विः  ॥१२॥",
    "index": 24,
    "shloka_num": 12
  },
  {
    "text": "ऋ॒तावा॑नं य॒ज्ञियं॒ विप्र॑मु॒क्थ्य१मा यं द॒धे मा॑त॒रिश्वा॑ दि॒वि क्षय॑म्  ।",
    "index": 25,
    "shloka_num": null
  },
  {
    "text": "तं चि॒त्रया॑मं॒ हरि॑केशमीमहे सुदी॒तिम॒ग्निं सु॑वि॒ताय॒ नव्य॑से  ॥१३॥",
    "index": 26,
    "shloka_num": 13
  },
  {
    "text": "शुचिं॒ न याम॑न्निषि॒रं स्व॒र्दृशं॑ के॒तुं दि॒वो रो॑चन॒स्थामु॑ष॒र्बुध॑म्  ।",
    "index": 27,
    "shloka_num": null
  },
  {
    "text": "अ॒ग्निं मू॒र्धानं॑ दि॒वो अप्र॑तिष्कुतं॒ तमी॑महे॒ नम॑सा वा॒जिनं॑ बृ॒हत्  ॥१४॥",
    "index": 28,
    "shloka_num": 14
  },
  {
    "text": "म॒न्द्रं होता॑रं॒ शुचि॒मद्व॑याविनं॒ दमू॑नसमु॒क्थ्यं॑ वि॒श्वच॑र्षणिम्  ।",
    "index": 29,
    "shloka_num": null
  },
  {
    "text": "रथं॒ न चि॒त्रं वपु॑षाय दर्श॒तं मनु॑र्हितं॒ सद॒मिद् रा॒य ई॑महे  ॥१५॥",
    "index": 30,
    "shloka_num": 15
  }
]
