[
  {
    "text": "११ वसुश्रुत आत्रेयः । आप्रीसूक्तं- (१ इध्मः समिद्धोऽग्निर्वा, २ नराशंसः, ३ इळः, ४ बर्हिः, ५ देवीर्द्वारः, ६ उषासाक्ता, ७दैव्यो होतारौ प्रचेतसौ, ८ तिस्रो देव्यः सरस्वतीळाभारत्यः, ९त्वष्टा, १० वनस्पतिः, ११ स्वाहाकृतयः ) ।गायत्री ।",
    "index": 0,
    "shloka_num": null
  },
  {
    "text": "सुस॑मिद्धाय शो॒चिषे॑ घृ॒तं ती॒व्रं जु॑होतन  । अ॒ग्नये॑ जा॒तवे॑दसे  ॥१॥",
    "index": 1,
    "shloka_num": 1
  },
  {
    "text": "नरा॒शंस॑: सुषूदती॒मं य॒ज्ञमदा॑भ्यः  । क॒विर्हि मधु॑हस्त्यः  ॥२॥",
    "index": 2,
    "shloka_num": 2
  },
  {
    "text": "ई॒ळि॒तो अ॑ग्न॒ आ व॒हेन्द्रं॑ चि॒त्रमि॒ह प्रि॒यम्  । सु॒खै रथे॑भिरू॒तये॑  ॥३॥",
    "index": 3,
    "shloka_num": 3
  },
  {
    "text": "ऊर्ण॑म्रदा॒ वि प्र॑थस्वा॒भ्य१र्का अ॑नूषत  । भवा॑ नः शुभ्र सा॒तये॑  ॥४॥",
    "index": 4,
    "shloka_num": 4
  },
  {
    "text": "देवी॑र्द्वारो॒ वि श्र॑यध्वं सुप्राय॒णा न॑ ऊ॒तये॑  । प्रप्र॑ य॒ज्ञं पृ॑णीतन  ॥५॥",
    "index": 5,
    "shloka_num": 5
  },
  {
    "text": "सु॒प्रती॑के वयो॒वृधा॑ य॒ह्वी ऋ॒तस्य॑ मा॒तरा॑  । दो॒षामु॒षास॑मीमहे  ॥६॥",
    "index": 6,
    "shloka_num": 6
  },
  {
    "text": "वात॑स्य॒ पत्म॑न्नीळि॒ता दैव्या॒ होता॑रा॒ मनु॑षः  । इ॒मं नो॑ य॒ज्ञमा ग॑तम्  ॥७॥",
    "index": 7,
    "shloka_num": 7
  },
  {
    "text": "इळा॒ सर॑स्वती म॒ही ति॒स्रो दे॒वीर्म॑यो॒भुव॑:  । ब॒र्हिः सी॑दन्त्व॒स्रिध॑:  ॥८॥",
    "index": 8,
    "shloka_num": 8
  },
  {
    "text": "शि॒वस्त्व॑ष्टरि॒हा ग॑हि वि॒भुः पोष॑ उ॒त त्मना॑  । य॒ज्ञेय॑ज्ञे न॒ उद॑व  ॥९॥",
    "index": 9,
    "shloka_num": 9
  },
  {
    "text": "यत्र॒ वेत्थ॑ वनस्पते दे॒वानां॒ गुह्या॒ नामा॑नि  । तत्र॑ ह॒व्यानि॑ गामय  ॥१०॥",
    "index": 10,
    "shloka_num": 10
  },
  {
    "text": "स्वाहा॒ग्नये॒ वरु॑णाय॒ स्वाहेन्द्रा॑य म॒रुद्भ्य॑:  । स्वाहा॑ दे॒वेभ्यो॑ ह॒विः  ॥११॥",
    "index": 11,
    "shloka_num": 11
  }
]
