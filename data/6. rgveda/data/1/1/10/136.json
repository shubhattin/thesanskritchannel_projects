[
  {
    "text": "१ जूतिः, २ वातजूतिः, ३ विप्रजूतिः, ४ वृषाणकः, ५ करिक्रतः, ६ एतशः ७ ऋष्यश्रृंगः (एते वातरशना मुनयः) । केशिनः = अग्नि-सूर्य-वायवः । अनुष्टुप् ।",
    "index": 0,
    "shloka_num": null
  },
  {
    "text": "के॒श्य१ग्निं के॒शी वि॒षं के॒शी बि॑भर्ति॒ रोद॑सी  । के॒शी विश्वं॒ स्व॑र्दृ॒शे के॒शीदं ज्योति॑रुच्यते  ॥१॥",
    "index": 1,
    "shloka_num": 1
  },
  {
    "text": "मुन॑यो॒ वात॑रशनाः पि॒शङ्गा॑ वसते॒ मला॑  । वात॒स्यानु॒ ध्राजिं॑ यन्ति॒ यद्दे॒वासो॒ अवि॑क्षत  ॥२॥",
    "index": 2,
    "shloka_num": 2
  },
  {
    "text": "उन्म॑दिता॒ मौने॑येन॒ वाताँ॒ आ त॑स्थिमा व॒यम्  । शरी॒रेद॒स्माकं॑ यू॒यं मर्ता॑सो अ॒भि प॑श्यथ  ॥३॥",
    "index": 3,
    "shloka_num": 3
  },
  {
    "text": "अ॒न्तरि॑क्षेण पतति॒ विश्वा॑ रू॒पाव॒चाक॑शत्  । मुनि॑र्दे॒वस्य॑देवस्य॒ सौकृ॑त्याय॒ सखा॑ हि॒तः  ॥४॥",
    "index": 4,
    "shloka_num": 4
  },
  {
    "text": "वात॒स्याश्वो॑ वा॒योः सखाथो॑ दे॒वेषि॑तो॒ मुनि॑:  । उ॒भौ स॑मु॒द्रावा क्षे॑ति॒ यश्च॒ पूर्व॑ उ॒ताप॑रः  ॥५॥",
    "index": 5,
    "shloka_num": 5
  },
  {
    "text": "अ॒प्स॒रसां॑ गन्ध॒र्वाणां॑ मृ॒गाणां॒ चर॑णे॒ चर॑न्  । के॒शी केत॑स्य वि॒द्वान्त्सखा॑ स्वा॒दुर्म॒दिन्त॑मः  ॥६॥",
    "index": 6,
    "shloka_num": 6
  },
  {
    "text": "वा॒युर॑स्मा॒ उपा॑मन्थत्पि॒नष्टि॑ स्मा कुनन्न॒मा  । के॒शी वि॒षस्य॒ पात्रे॑ण॒ यद्रु॒द्रेणापि॑बत्स॒ह  ॥७॥",
    "index": 7,
    "shloka_num": 7
  }
]
