[
  {
    "text": "अपे॒तो य॑न्तु प॒णयोऽसु॑म्ना देवपी॒यवः॑ ।\nअ॒स्य लो॒कः सु॒ताव॑तः ।\nद्युभि॒रहो॑भिर॒क्तुभि॒र्व्य॒क्तं य॒मो द॑दात्वव॒सान॑मस्मै ॥१॥",
    "index": 1,
    "shloka_num": 1
  },
  {
    "text": "स॒वि॒ता ते॒ शरी॑रेभ्यः पृथि॒व्याँल्लो॒कमि॑च्छतु ।\nतस्मै॑ युज्यन्तामु॒स्रियाः॑ ॥२॥",
    "index": 2,
    "shloka_num": 2
  },
  {
    "text": "वा॒युः पु॑नातु स॑वि॒ता पु॑नात्व॒ग्नेर्भ्राज॑सा॒ सूर्य॑स्य॒ वर्च॑सा ।\nवि मु॑च्यन्तामु॒स्रियाः॑ ॥३॥",
    "index": 3,
    "shloka_num": 3
  },
  {
    "text": "अ॒श्व॒त्थे वो॑ नि॒षद॑नं प॒र्णे वो॑ वस॒तिष्कृ॒ता ।\nगो॒भाज॒ इत्किला॑सथ॒ यत्स॒नव॑थ॒ पूरु॑षम् ॥४॥",
    "index": 4,
    "shloka_num": 4
  },
  {
    "text": "स॒वि॒ता ते॒ शरी॑राणि मा॒तुरु॒पस्थ॒ आ व॑पतु ।\nतस्मै॑ पृथिवि॒ शं भ॑व ॥५॥",
    "index": 5,
    "shloka_num": 5
  },
  {
    "text": "प्र॒जाप॑तौ त्वा दे॒वता॑या॒मुपो॑दके लो॒के नि द॑धाम्यसौ ।\nअप॑ नः॒ शोशु॑चद॒घम् ॥६॥",
    "index": 6,
    "shloka_num": 6
  },
  {
    "text": "परं॑ मृत्यो॒ अनु॒ परे॑हि॒ पन्थां॒ यस्ते॑ अ॒न्य इत॑रो देव॒याना॑त् ।\nचक्षु॑ष्मते शृण्व॒ते ते॑ ब्रवीमि॒ मा नः॑ प्र॒जाᳪ री॑रिषो॒ मोत वी॒रान् ॥७॥",
    "index": 7,
    "shloka_num": 7
  },
  {
    "text": "शं वातः॒ शᳪ हि ते॒ घृणिः॒ शं ते॑ भव॒न्त्विष्ट॑काः ।\nशं ते॑ भवन्त्व॒ग्नयः॒ पार्थि॑वासो॒ मा त्वा॒ऽभि शू॑शुचन् ॥८॥",
    "index": 8,
    "shloka_num": 8
  },
  {
    "text": "कल्प॑न्तां ते॒ दिश॒स्तुभ्य॒मापः॑ शि॒वत॑मा॒स्तुभ्यं॑ भवन्तु॒ सिन्ध॑वः ।\nअ॒न्तरि॑क्षᳪ शि॒वं तुभ्यं॒ कल्प॑न्तां ते॒ दिशः॒ सर्वाः॑ ॥९॥",
    "index": 9,
    "shloka_num": 9
  },
  {
    "text": "अश्म॑न्वती रीयते॒ सᳪ र॑भध्व॒मुत्ति॑ष्ठत॒ प्र त॑रता॒ सखा॑यः ।\nअत्रा॑ जही॒मोऽशि॑वा॒ ये अस॑ञ्छि॒वान्व॒यमुत्त॑रेमा॒भि वाजा॑न् ॥१०॥",
    "index": 10,
    "shloka_num": 10
  },
  {
    "text": "अपा॒घमप॒ किल्वि॑ष॒मप॑ कृ॒त्यामपो॒ रपः॑ ।\nअपा॑मार्ग॒ त्वम॒स्मदप॑ दुः॒ष्वप्न्य॑ᳪ सुव ॥११॥",
    "index": 11,
    "shloka_num": 11
  },
  {
    "text": "सु॒मि॒त्रि॒या न॒ आप॒ ओष॑धयः सन्तु दुर्मित्रि॒यास्तस्मै॑ सन्तु॒ योऽस्मान्द्वेष्टि॒ यं च॑ व॒यं द्वि॒ष्मः ॥१२॥",
    "index": 12,
    "shloka_num": 12
  },
  {
    "text": "अ॒न॒ड्वाह॑म॒न्वार॑भामहे॒ सौर॑भेयᳪ स्व॒स्तये॑ ।\nस न॒ इन्द्र॑ इव दे॒वेभ्यो॒ वह्निः॑ स॒न्तार॑णो भव ॥१३॥",
    "index": 13,
    "shloka_num": 13
  },
  {
    "text": "उद्व॒यं तम॑स॒स्परि॒ स्वः पश्य॑न्त॒ उत्त॑रम् ।\nदे॒वं दे॑व॒त्रा सूर्य॒मग॑न्म॒ ज्योति॑रुत्त॒मम् ॥१४॥",
    "index": 14,
    "shloka_num": 14
  },
  {
    "text": "इ॒मं जी॒वेभ्यः॑ परि॒धिं द॑धामि॒ मैषां॒ नु गा॒दप॑रो॒ अर्थ॑मे॒तम् ।\nश॒तं जी॑वन्तु श॒रदः॑ पुरू॒चीर॒न्तर्मृ॒त्युं द॑धतां॒ पर्व॑तेन ॥१५॥",
    "index": 15,
    "shloka_num": 15
  },
  {
    "text": "अग्न॒ आयू॑ᳪषि पवस्व॒ आ सु॒वोर्ज॒मिषं॑ च नः ।\nआ॒रे बा॑धस्व दु॒च्छुना॑म् ॥१६॥",
    "index": 16,
    "shloka_num": 16
  },
  {
    "text": "आयु॑ष्मानग्ने ह॒विषा॑ वृधा॒नो घृ॒तप्र॑तीको घृ॒तयो॑निरेधि ।\nघृ॒तं पी॒त्वा मधु॒ चारु॒ गव्यं॑ पि॒तेव॑ पु॒त्रम॒भि र॑क्षतादि॒मान्त्स्वाहा॑ ॥१७॥",
    "index": 17,
    "shloka_num": 17
  },
  {
    "text": "परी॒मे गाम॑नेषत॒ पर्य॒ग्निम॑हृषत ।\nदे॒वेष्व॑क्रत॒ श्रवः॒ क इ॒माँ२ आ द॑धर्षति ॥१८॥",
    "index": 18,
    "shloka_num": 18
  },
  {
    "text": "क्र॒व्याद॑म॒ग्निं प्र हि॑णोमि दू॒रं य॑म॒राज्यं॑ गच्छतु रिप्रवा॒हः ।\nइहै॒वायमित॑रो जा॒तवे॑दा दे॒वेभ्यो॑ ह॒व्यं व॑हतु प्रजा॒नन् ॥१९॥",
    "index": 19,
    "shloka_num": 19
  },
  {
    "text": "वह॑ व॒पां जा॑तवेदः पि॒तृभ्यो॒ यत्रै॑ना॒न्वेत्थ॒ निहि॑तान् परा॒के ।\nमेद॑सः कु॒ल्या उप॒ तान्त्स्र॑वन्तु स॒त्या ए॑षामा॒शिषः॒ सं न॑मन्ता॒ᳪ स्वाहा॑ ॥२०॥",
    "index": 20,
    "shloka_num": 20
  },
  {
    "text": "स्यो॒ना पृ॑थिवि नो भवानृक्ष॒रा नि॒वेश॑नी ।\nयच्छा॑ नः॒ शर्म॑ स॒प्रथाः॑ ।\nअप॑ नः॒ शोशु॑चद॒घम् ॥२१॥",
    "index": 21,
    "shloka_num": 21
  },
  {
    "text": "अ॒स्मात्त्वमधि॑ जा॒तो॒ऽसि॒ त्वद॒यं जा॑यतां॒ पुनः॑ ।\nअ॒सौ स्व॒र्गाय॑ लो॒काय॒ स्वाहा॑ ॥२२॥",
    "index": 22,
    "shloka_num": 22
  }
]
