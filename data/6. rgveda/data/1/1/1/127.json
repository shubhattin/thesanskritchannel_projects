[
  {
    "text": "११ परुच्छेपो दैवोदासिः । अग्निः । अत्यष्टिः, ६ अतिधृतिः ।",
    "index": 0,
    "shloka_num": null
  },
  {
    "text": "अ॒ग्निं होता॑रं मन्ये॒ दास्व॑न्तं॒ वसुं॑ सू॒नुं सह॑सो जा॒तवे॑दसं॒ विप्रं॒ न जा॒तवे॑दसम् ।",
    "index": 1,
    "shloka_num": null
  },
  {
    "text": "य ऊ॒र्ध्वया॑ स्वध्व॒रो दे॒वो दे॒वाच्या॑ कृ॒पा ।",
    "index": 2,
    "shloka_num": null
  },
  {
    "text": "घृ॒तस्य॒ विभ्रा॑ष्टि॒मनु॑ वष्टि शो॒चिषा॒ ऽऽजुह्वा॑नस्य स॒र्पिष॑: ॥१॥",
    "index": 3,
    "shloka_num": 1
  },
  {
    "text": "यजि॑ष्ठं त्वा॒ यज॑माना हुवेम॒ ज्येष्ठ॒मङ्गि॑रसां विप्र॒ मन्म॑भि॒र्विप्रे॑भिः शुक्र॒ मन्म॑भिः ।",
    "index": 4,
    "shloka_num": null
  },
  {
    "text": "परि॑ज्मानमिव॒ द्यां होता॑रं चर्षणी॒नाम् ।",
    "index": 5,
    "shloka_num": null
  },
  {
    "text": "शो॒चिष्के॑शं॒ वृष॑णं॒ यमि॒मा विश॒: प्राव॑न्तु जू॒तये॒ विश॑: ॥२॥",
    "index": 6,
    "shloka_num": 2
  },
  {
    "text": "स हि पु॒रू चि॒दोज॑सा वि॒रुक्म॑ता॒ दीद्या॑नो॒ भव॑ति द्रुहंत॒रः प॑र॒शुर्न द्रु॑हंत॒रः ।",
    "index": 7,
    "shloka_num": null
  },
  {
    "text": "वी॒ळु चि॒द् यस्य॒ समृ॑तौ॒ श्रुव॒द् वने॑व॒ यत् स्थि॒रम् ।",
    "index": 8,
    "shloka_num": null
  },
  {
    "text": "नि॒ष्षह॑माणो यमते॒ नाय॑ते धन्वा॒सहा॒ नाय॑ते ॥३॥",
    "index": 9,
    "shloka_num": 3
  },
  {
    "text": "दृ॒ह्ला चि॑दस्मा॒ अनु॑ दु॒र्यथा॑ वि॒दे तेजि॑ष्ठाभिर॒रणि॑भिर्दा॒ष्ट्यव॑से॒ ऽग्नये॑ दा॒ष्ट्यव॑से ।",
    "index": 10,
    "shloka_num": null
  },
  {
    "text": "प्र यः पु॒रूणि॒ गाह॑ते॒ तक्ष॒द् वने॑व शो॒चिषा॑ ।",
    "index": 11,
    "shloka_num": null
  },
  {
    "text": "स्थि॒रा चि॒दन्ना॒ नि रि॑णा॒त्योज॑सा॒ नि स्थि॒राणि॑ चि॒दोज॑सा ॥४॥",
    "index": 12,
    "shloka_num": 4
  },
  {
    "text": "तम॑स्य पृ॒क्षमुप॑रासु धीमहि॒ नक्तं॒ यः सु॒दर्श॑तरो॒ दिवा॑तरा॒दप्रा॑युषे॒ दिवा॑तरात् ।",
    "index": 13,
    "shloka_num": null
  },
  {
    "text": "आद॒स्यायु॒र्ग्रभ॑णवद् वी॒ळु शर्म॒ न सू॒नवे॑ ।",
    "index": 14,
    "shloka_num": null
  },
  {
    "text": "भ॒क्तमभ॑क्त॒मवो॒ व्यन्तो॑ अ॒जरा॑ अ॒ग्नयो॒ व्यन्तो॑ अ॒जरा॑: ॥५॥",
    "index": 15,
    "shloka_num": 5
  },
  {
    "text": "स हि शर्धो॒ न मारु॑तं तुवि॒ष्वणि॒रप्न॑स्वतीषू॒र्वरा॑स्वि॒ष्टनि॒रार्त॑नास्वि॒ष्टनि॑: ।",
    "index": 16,
    "shloka_num": null
  },
  {
    "text": "आद॑द्ध॒व्यान्या॑द॒दिर्य॒ज्ञस्य॑ के॒तुर॒र्हणा॑ ।",
    "index": 17,
    "shloka_num": null
  },
  {
    "text": "अध॑ स्मास्य॒ हर्ष॑तो॒ हृषी॑वतो॒ विश्वे॑ जुषन्त॒ पन्थां॒ नर॑: शु॒भे न पन्था॑म् ॥६॥",
    "index": 18,
    "shloka_num": 6
  },
  {
    "text": "द्वि॒ता यदीं॑ की॒स्तासो॑ अ॒भिद्य॑वो नम॒स्यन्त॑ उप॒वोच॑न्त॒ भृग॑वो म॒थ्नन्तो॑ दा॒शा भृग॑वः ।",
    "index": 19,
    "shloka_num": null
  },
  {
    "text": "अ॒ग्निरी॑शे॒ वसू॑नां॒ शुचि॒र्यो ध॒र्णिरे॑षाम् ।",
    "index": 20,
    "shloka_num": null
  },
  {
    "text": "प्रि॒याँ अ॑पि॒धीँर्व॑निषीष्ट॒ मेधि॑र॒ आ व॑निषीष्ट॒ मेधि॑रः ॥७॥",
    "index": 21,
    "shloka_num": 7
  },
  {
    "text": "विश्वा॑सां त्वा वि॒शां पतिं॑ हवामहे॒ सर्वा॑सां समा॒नं दम्प॑तिं भु॒जे स॒त्यगि॑र्वाहसं भु॒जे ।",
    "index": 22,
    "shloka_num": null
  },
  {
    "text": "अति॑थिं॒ मानु॑षाणां पि॒तुर्न यस्या॑स॒या ।",
    "index": 23,
    "shloka_num": null
  },
  {
    "text": "अ॒मी च॒ विश्वे॑ अ॒मृता॑स॒ आ वयो॑ ह॒व्या दे॒वेष्वा वय॑: ॥८॥",
    "index": 24,
    "shloka_num": 8
  },
  {
    "text": "त्वम॑ग्ने॒ सह॑सा॒ सह॑न्तमः शु॒ष्मिन्त॑मो जायसे दे॒वता॑तये र॒यिर्न दे॒वता॑तये ।",
    "index": 25,
    "shloka_num": null
  },
  {
    "text": "शु॒ष्मिन्त॑मो॒ हि ते॒ मदो॑ द्यु॒म्निन्त॑म उ॒त क्रतु॑: ।",
    "index": 26,
    "shloka_num": null
  },
  {
    "text": "अध॑ स्मा ते॒ परि॑ चरन्त्यजर श्रुष्टी॒वानो॒ नाज॑र ॥९॥",
    "index": 27,
    "shloka_num": 9
  },
  {
    "text": "प्र वो॑ म॒हे सह॑सा॒ सह॑स्वत उष॒र्बुधे॑ पशु॒षे नाग्नये॒ स्तोमो॑ बभूत्व॒ग्नये॑ ।",
    "index": 28,
    "shloka_num": null
  },
  {
    "text": "प्रति॒ यदीं॑ ह॒विष्मा॒न् विश्वा॑सु॒ क्षासु॒ जोगु॑वे ।",
    "index": 29,
    "shloka_num": null
  },
  {
    "text": "अग्रे॑ रे॒भो न ज॑रत ऋषू॒णां जूर्णि॒र्होत॑ ऋषू॒णाम् ॥१०॥",
    "index": 30,
    "shloka_num": 10
  },
  {
    "text": "स नो॒ नेदि॑ष्ठं॒ ददृ॑शान॒ आ भ॒राग्ने॑ दे॒वेभि॒: सच॑नाः सुचे॒तुना॑ म॒हो रा॒यः सु॑चे॒तुना॑ ।",
    "index": 31,
    "shloka_num": null
  },
  {
    "text": "महि॑ शविष्ठ नस्कृधि सं॒चक्षे॑ भु॒जे अ॒स्यै ।",
    "index": 32,
    "shloka_num": null
  },
  {
    "text": "महि॑ स्तो॒तृभ्यो॑ मघवन् त्सु॒वीर्यं॒ मथी॑रु॒ग्रो न शव॑सा ॥११॥",
    "index": 33,
    "shloka_num": 11
  }
]
