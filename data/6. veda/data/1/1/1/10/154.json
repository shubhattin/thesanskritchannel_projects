[
  {
    "text": "५ यमी वैवस्वती । भाववृत्तम् । अनुष्टुप् ।",
    "index": 0,
    "shloka_num": null
  },
  {
    "text": "सोम॒ एके॑भ्यः पवते घृ॒तमेक॒ उपा॑सते ।\nयेभ्यो॒ मधु॑ प्र॒धाव॑ति॒ ताँश्चि॑दे॒वापि॑ गच्छतात् ॥१॥",
    "index": 1,
    "shloka_num": 1
  },
  {
    "text": "तप॑सा॒ ये अ॑नाधृ॒ष्यास्तप॑सा॒ ये स्व॑र्य॒युः ।\nतपो॒ ये च॑क्रि॒रे मह॒स्ताँश्चि॑दे॒वापि॑ गच्छतात् ॥२॥",
    "index": 2,
    "shloka_num": 2
  },
  {
    "text": "ये युध्य॑न्ते प्र॒धने॑षु॒ शूरा॑सो॒ ये त॑नू॒त्यजः॑ ।\nये वा॑ स॒हस्र॑दक्षिणा॒स्ताँश्चि॑दे॒वापि॑ गच्छतात् ॥३॥",
    "index": 3,
    "shloka_num": 3
  },
  {
    "text": "ये चि॒त्पूर्व॑ ऋत॒साप॑ ऋ॒तावा॑न ऋता॒वृधः॑ ।\nपि॒तॄन्तप॑स्वतो यम॒ ताँश्चि॑दे॒वापि॑ गच्छतात् ॥४॥",
    "index": 4,
    "shloka_num": 4
  },
  {
    "text": "स॒हस्र॑णीथाः क॒वयो॒ ये गो॑पा॒यन्ति॒ सूर्य॑म् ।\nऋषी॒न्तप॑स्वतो यम तपो॒जाँ अपि॑ गच्छतात् ॥५॥",
    "index": 5,
    "shloka_num": 5
  }
]
