[
  {
    "text": "१० नाभाक: काण्व: । अग्नि:  । महापंक्ति:  ।",
    "index": 0,
    "shloka_num": null
  },
  {
    "text": "अ॒ग्निम॑स्तोष्यृ॒ग्मिय॑म॒ग्निमी॒ळा य॒जध्यै॑  ।",
    "index": 1,
    "shloka_num": null
  },
  {
    "text": "अ॒ग्निर्दे॒वाँ अ॑नक्तु न उ॒भे हि वि॒दथे॑ क॒विर॒न्तश्चर॑ति दू॒त्यं१ नभ॑न्तामन्य॒के स॑मे  ॥१",
    "index": 2,
    "shloka_num": null
  },
  {
    "text": "न्य॑ग्ने॒ नव्य॑सा॒ वच॑स्त॒नूषु॒ शंस॑मेषाम्  ।",
    "index": 3,
    "shloka_num": null
  },
  {
    "text": "न्यरा॑ती॒ ररा॑व्णां॒ विश्वा॑ अ॒र्यो अरा॑तीरि॒तो यु॑च्छन्त्वा॒मुरो॒ नभ॑न्तामन्य॒के स॑मे  ॥२॥",
    "index": 4,
    "shloka_num": 2
  },
  {
    "text": "अग्ने॒ मन्मा॑नि॒ तुभ्यं॒ कं घृ॒तं न जु॑ह्व आ॒सनि॑  ।",
    "index": 5,
    "shloka_num": null
  },
  {
    "text": "स दे॒वेषु॒ प्र चि॑किद्धि॒ त्वं ह्यसि॑ पू॒र्व्यः शि॒वो दू॒तो वि॒वस्व॑तो॒ नभ॑न्तामन्य॒के स॑मे  ॥३॥",
    "index": 6,
    "shloka_num": 3
  },
  {
    "text": "तत्त॑द॒ग्निर्वयो॑ दधे॒ यथा॑यथा कृप॒ण्यति॑  ।",
    "index": 7,
    "shloka_num": null
  },
  {
    "text": "ऊ॒र्जाहु॑ति॒र्वसू॑नां॒ शं च॒ योश्च॒ मयो॑ दधे॒ विश्व॑स्यै दे॒वहू॑त्यै॒ नभ॑न्तामन्य॒के स॑मे  ॥४॥",
    "index": 8,
    "shloka_num": 4
  },
  {
    "text": "स चि॑केत॒ सही॑यसा॒ऽग्निश्चि॒त्रेण॒ कर्म॑णा  ।",
    "index": 9,
    "shloka_num": null
  },
  {
    "text": "स होता॒ शश्व॑तीनां॒ दक्षि॑णाभिर॒भीवृ॑त इ॒नोति॑ च प्रती॒व्यं१ नभ॑न्तामन्य॒के स॑मे  ॥५॥",
    "index": 10,
    "shloka_num": 5
  },
  {
    "text": "अ॒ग्निर्जा॒ता दे॒वाना॑म॒ग्निर्वे॑द॒ मर्ता॑नामपी॒च्य॑म्  ।",
    "index": 11,
    "shloka_num": null
  },
  {
    "text": "अ॒ग्निः स द्र॑विणो॒दा अ॒ग्निर्द्वारा॒ व्यू॑र्णुते॒ स्वा॑हुतो॒ नवी॑यसा॒ नभ॑न्तामन्य॒के स॑मे  ॥६॥",
    "index": 12,
    "shloka_num": 6
  },
  {
    "text": "अ॒ग्निर्दे॒वेषु॒ संव॑सु॒: स वि॒क्षु य॒ज्ञिया॒स्वा  ।",
    "index": 13,
    "shloka_num": null
  },
  {
    "text": "स मु॒दा काव्या॑ पु॒रु विश्वं॒ भूमे॑व पुष्यति दे॒वो दे॒वेषु॑ य॒ज्ञियो॒ नभ॑न्तामन्य॒के स॑मे  ॥७॥",
    "index": 14,
    "shloka_num": 7
  },
  {
    "text": "यो अ॒ग्निः स॒प्तमा॑नुषः श्रि॒तो विश्वे॑षु॒ सिन्धु॑षु  ।",
    "index": 15,
    "shloka_num": null
  },
  {
    "text": "तमाग॑न्म त्रिप॒स्त्यं म॑न्धा॒तुर्द॑स्यु॒हन्त॑मम॒ग्निं य॒ज्ञेषु॑ पू॒र्व्यं नभ॑न्तामन्य॒के स॑मे  ॥८॥",
    "index": 16,
    "shloka_num": 8
  },
  {
    "text": "अ॒ग्निस्त्रीणि॑ त्रि॒धातू॒न्या क्षे॑ति वि॒दथा॑ क॒विः  ।",
    "index": 17,
    "shloka_num": null
  },
  {
    "text": "स त्रीँरे॑काद॒शाँ इ॒ह यक्ष॑च्च पि॒प्रय॑च्च नो॒ विप्रो॑ दू॒तः परि॑ष्कृतो॒ नभ॑न्तामन्य॒के स॑मे  ॥९॥",
    "index": 18,
    "shloka_num": 9
  },
  {
    "text": "त्वं नो॑ अग्न आ॒युषु॒ त्वं दे॒वेषु॑ पूर्व्य॒ वस्व॒ एक॑ इरज्यसि  ।",
    "index": 19,
    "shloka_num": null
  },
  {
    "text": "त्वामाप॑: परि॒स्रुत॒: परि॑ यन्ति॒ स्वसे॑तवो॒ नभ॑न्तामन्य॒के स॑मे  ॥१०॥",
    "index": 20,
    "shloka_num": 10
  }
]
