[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "त्रिनवतितमम् दशकम्",
        "index": 1,
        "shloka_num": null
    },
    {
        "text": "चतुर्विंशति: गुरव:",
        "index": 2,
        "shloka_num": null
    },
    {
        "text": "बन्धुस्नेहं विजह्यां तव हि करुणया त्वय्युपावेशितात्मा",
        "index": 3,
        "shloka_num": null
    },
    {
        "text": "सर्वं त्यक्त्वा चरेयं सकलमपि जगद्वीक्ष्य मायाविलासम् ।\nनानात्वाद्भ्रान्तिजन्यात् सति खलु गुणदोषावबोधे विधिर्वा\nव्यासेधो वा कथं तौ त्वयि निहितमतेर्वीतवैषम्यबुद्धे: ॥१॥",
        "index": 4,
        "shloka_num": 1
    },
    {
        "text": "क्षुत्तृष्णालोपमात्रे सततकृतधियो जन्तव: सन्त्यनन्ता:\nतेभ्यो विज्ञानवत्त्वात् पुरुष इह वरस्तज्जनिर्दुर्लभैव ।\nतत्राप्यात्मात्मन: स्यात्सुहृदपि च रिपुर्यस्त्वयि न्यस्तचेता:\nतापोच्छित्तेरुपायं स्मरति स हि सुहृत् स्वात्मवैरी ततोऽन्य: ॥२॥",
        "index": 5,
        "shloka_num": 2
    },
    {
        "text": "त्वत्कारुण्ये प्रवृत्ते क इव नहि गुरुर्लोकवृत्तेऽपि भूमन्\nसर्वाक्रान्तापि भूमिर्नहि चलति ततस्सत्क्षमां शिक्षयेयम् ।\nगृह्णीयामीश तत्तद्विषयपरिचयेऽप्यप्रसक्तिं समीरात्\nव्याप्तत्वञ्चात्मनो मे गगनगुरुवशाद्भातु निर्लेपता च ॥३॥",
        "index": 6,
        "shloka_num": 3
    },
    {
        "text": "स्वच्छ: स्यां पावनोऽहं मधुर उदकवद्वह्निवन्मा स्म गृह्णां\nसर्वान्नीनोऽपि दोषं तरुषु तमिव मां सर्वभूतेष्ववेयाम् ।\nपुष्टिर्नष्टि: कलानां शशिन इव तनोर्नात्मनोऽस्तीति विद्यां\nतोयादिव्यस्तमार्ताण्डवदपि च तनुष्वेकतां त्वत्प्रसादात् ॥४॥",
        "index": 7,
        "shloka_num": 4
    },
    {
        "text": "स्नेहाद्व्याधात्तपुत्रव्यसनमृतकपोतायितो मा स्म भूवं\nप्राप्तं प्राश्नन् सहेय क्षुधमपि शयुवत् सिन्धुवत्स्यामगाध: ।\nमा पप्तं योषिदादौ शिखिनि शलभवत् भृङ्गवत्सारभागी\nभूयासं किन्तु तद्वद्धनचयनवशान्माहमीश प्रणेशम् ॥५॥",
        "index": 8,
        "shloka_num": 5
    },
    {
        "text": "मा बद्ध्यासं तरुण्या गज इव वशया नार्जयेयं धनौघं\nहर्तान्यस्तं हि माध्वीहर इव मृगवन्मा मुहं ग्राम्यगीतै: ।\nनात्यासज्जेय भोज्ये झष इव बलिशे पिङ्गलावन्निराश:\nसुप्यां भर्तव्ययोगात् कुरर इव विभो सामिषोऽन्यैर्न हन्यै ॥६॥",
        "index": 9,
        "shloka_num": 6
    },
    {
        "text": "वर्तेय त्यक्तमान: सुखमतिशिशुवन्निस्सहायश्चरेयं\nकन्याया एकशेषो वलय इव विभो वर्जितान्योन्यघोष: ।\nत्वच्चित्तो नावबुध्यै परमिषुकृदिव क्ष्माभृदायानघोषं\nगेहेष्वन्यप्रणीतेष्वहिरिव निवसान्युन्दुरोर्मन्दिरेषु ॥७॥",
        "index": 10,
        "shloka_num": 7
    },
    {
        "text": "त्वय्येव त्वत्कृतं त्वं क्षपयसि जगदित्यूर्णनाभात् प्रतीयां\nत्वच्चिन्ता त्वत्स्वरूपं कुरुत इति दृढं शिक्षये पेशकारात् ।\nविड्भस्मात्मा च देहो भवति गुरुवरो यो विवेकं विरक्तिं\nधत्ते सञ्चिन्त्यमानो मम तु बहुरुजापीडितोऽयं विशेषात् ॥८॥",
        "index": 11,
        "shloka_num": 8
    },
    {
        "text": "ही ही मे देहमोहं त्यज पवनपुराधीश यत्प्रेमहेतो:\nगेहे वित्ते कलत्रादिषु च विवशितास्त्वत्पदं विस्मरन्ति ।\nसोऽयं वह्नेश्शुनो वा परमिह परत: साम्प्रतञ्चाक्षिकर्ण-\nत्वग्जिह्वाद्या विकर्षन्त्यवशमत इत: कोऽपि न त्वत्पदाब्जे ॥९॥",
        "index": 12,
        "shloka_num": 9
    },
    {
        "text": "दुर्वारो देहमोहो यदि पुनरधुना तर्हि निश्शेषरोगान्\nहृत्वा भक्तिं द्रढिष्ठां कुरु तव पदपङ्केरुहे पङ्कजाक्ष ।\nनूनं नानाभवान्ते समधिगतममुं मुक्तिदं विप्रदेहं\nक्षुद्रे हा हन्त मा मा क्षिप विषयरसे पाहि मां मारुतेश ॥१०॥",
        "index": 13,
        "shloka_num": 10
    }
]