[
  {
    "text": "२४ श्यावाश्व आत्रेय: । अश्विनौ । उपरिष्टाज्ज्योति: ( त्रिष्टुप् ), २२, २४ पंक्ति:, २३ महाबृहती ।",
    "index": 0,
    "shloka_num": null
  },
  {
    "text": "अ॒ग्निनेन्द्रे॑ण॒ वरु॑णेन॒ विष्णु॑नाऽऽदि॒त्यै रु॒द्रैर्वसु॑भिः सचा॒भुवा॑ ।",
    "index": 1,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण च॒ सोमं॑ पिबतमश्विना ॥१॥",
    "index": 2,
    "shloka_num": 1
  },
  {
    "text": "विश्वा॑भिर्धी॒भिर्भुव॑नेन वाजिना दि॒वा पृ॑थि॒व्याद्रि॑भिः सचा॒भुवा॑ ।",
    "index": 3,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण च॒ सोमं॑ पिबतमश्विना ॥२॥",
    "index": 4,
    "shloka_num": 2
  },
  {
    "text": "विश्वै॑र्दे॒वैस्त्रि॒भिरे॑काद॒शैरि॒हाऽद्भिर्म॒रुद्भि॒र्भृगु॑भिः सचा॒भुवा॑ ।",
    "index": 5,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण च॒ सोमं॑ पिबतमश्विना ॥३॥",
    "index": 6,
    "shloka_num": 3
  },
  {
    "text": "जु॒षेथां॑ य॒ज्ञं बोध॑तं॒ हव॑स्य मे॒ विश्वे॒ह दे॑वौ॒ सव॒नाव॑ गच्छतम् ।",
    "index": 7,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण॒ चेषं॑ नो वोळ्हमश्विना ॥४॥",
    "index": 8,
    "shloka_num": 4
  },
  {
    "text": "स्तोमं॑ जुषेथां युव॒शेव॑ क॒न्यनां॒ विश्वे॒ह दे॑वौ॒ सव॒नाव॑ गच्छतम् ।",
    "index": 9,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण॒ चेषं॑ नो वोळ्हमश्विना ॥५॥",
    "index": 10,
    "shloka_num": 5
  },
  {
    "text": "गिरो॑ जुषेथामध्व॒रं जु॑षेथां॒ विश्वे॒ह दे॑वौ॒ सव॒नाव॑ गच्छतम् ।",
    "index": 11,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण॒ चेषं॑ नो वोळ्हमश्विना ॥६॥",
    "index": 12,
    "shloka_num": 6
  },
  {
    "text": "हा॒रि॒द्र॒वेव॑ पतथो॒ वनेदुप॒ सोमं॑ सु॒तं म॑हि॒षेवाव॑ गच्छथः ।",
    "index": 13,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण च॒ त्रिर्व॒र्तिर्या॑तमश्विना ॥७॥",
    "index": 14,
    "shloka_num": 7
  },
  {
    "text": "हं॒सावि॑व पतथो अध्व॒गावि॑व॒ सोमं॑ सु॒तं म॑हि॒षेवाव॑ गच्छथः ।",
    "index": 15,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण च॒ त्रिर्व॒र्तिर्या॑तमश्विना ॥८॥",
    "index": 16,
    "shloka_num": 8
  },
  {
    "text": "श्ये॒नावि॑व पतथो ह॒व्यदा॑तये॒ सोमं॑ सु॒तं म॑हि॒षेवाव॑ गच्छथः ।",
    "index": 17,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण च॒ त्रिर्व॒र्तिर्या॑तमश्विना ॥९॥",
    "index": 18,
    "shloka_num": 9
  },
  {
    "text": "पिब॑तं च तृप्णु॒तं चा च॑ गच्छतं प्र॒जां च॑ ध॒त्तं द्रवि॑णं च धत्तम् ।",
    "index": 19,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण॒ चोर्जं॑ नो धत्तमश्विना ॥१०॥",
    "index": 20,
    "shloka_num": 10
  },
  {
    "text": "जय॑तं च॒ प्र स्तु॑तं च॒ प्र चा॑वतं प्र॒जां च॑ ध॒त्तं द्रवि॑णं च धत्तम् ।",
    "index": 21,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण॒ चोर्जं॑ नो धत्तमश्विना ॥११॥",
    "index": 22,
    "shloka_num": 11
  },
  {
    "text": "ह॒तं च॒ शत्रू॒न्यत॑तं च मि॒त्रिण॑: प्र॒जां च॑ ध॒त्तं द्रवि॑णं च धत्तम् ।",
    "index": 23,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण॒ चोर्जं॑ नो धत्तमश्विना ॥१२॥",
    "index": 24,
    "shloka_num": 12
  },
  {
    "text": "मि॒त्रावरु॑णवन्ता उ॒त धर्म॑वन्ता म॒रुत्व॑न्ता जरि॒तुर्ग॑च्छथो॒ हव॑म् ।",
    "index": 25,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण चाऽऽदि॒त्यैर्या॑तमश्विना ॥१३॥",
    "index": 26,
    "shloka_num": 13
  },
  {
    "text": "अङ्गि॑रस्वन्ता उ॒त विष्णु॑वन्ता म॒रुत्व॑न्ता जरि॒तुर्ग॑च्छथो॒ हव॑म् ।",
    "index": 27,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण चाऽऽदि॒त्यैर्या॑तमश्विना ॥१४॥",
    "index": 28,
    "shloka_num": 14
  },
  {
    "text": "ऋ॒भु॒मन्ता॑ वृषणा॒ वाज॑वन्ता म॒रुत्व॑न्ता जरि॒तुर्ग॑च्छथो॒ हव॑म् ।",
    "index": 29,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण चाऽऽदि॒त्यैर्या॑तमश्विना ॥१५॥",
    "index": 30,
    "shloka_num": 15
  },
  {
    "text": "ब्रह्म॑ जिन्वतमु॒त जि॑न्वतं॒ धियो॑ ह॒तं रक्षां॑सि॒ सेध॑त॒ममी॑वाः ।",
    "index": 31,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण च॒ सोमं॑ सुन्व॒तो अ॑श्विना ॥१६॥",
    "index": 32,
    "shloka_num": 16
  },
  {
    "text": "क्ष॒त्रं जि॑न्वतमु॒त जि॑न्वतं॒ नॄन्ह॒तं रक्षां॑सि॒ सेध॑त॒ममी॑वाः ।",
    "index": 33,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण च॒ सोमं॑ सुन्व॒तो अ॑श्विना ॥१७॥",
    "index": 34,
    "shloka_num": 17
  },
  {
    "text": "धे॒नूर्जि॑न्वतमु॒त जि॑न्वतं॒ विशो॑ ह॒तं रक्षां॑सि॒ सेध॑त॒ममी॑वाः ।",
    "index": 35,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण च॒ सोमं॑ सुन्व॒तो अ॑श्विना ॥१८॥",
    "index": 36,
    "shloka_num": 18
  },
  {
    "text": "अत्रे॑रिव शृणुतं पू॒र्व्यस्तु॑तिं श्या॒वाश्व॑स्य सुन्व॒तो म॑दच्युता ।",
    "index": 37,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण॒ चाश्वि॑ना ति॒रोअ॑ह्न्यम् ॥१९॥",
    "index": 38,
    "shloka_num": 19
  },
  {
    "text": "सर्गाँ॑ इव सृजतं सुष्टु॒तीरुप॑ श्या॒वाश्व॑स्य सुन्व॒तो म॑दच्युता ।",
    "index": 39,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण॒ चाऽश्वि॑ना ति॒रोअ॑ह्न्यम् ॥२०॥",
    "index": 40,
    "shloka_num": 20
  },
  {
    "text": "र॒श्मीँरि॑व यच्छतमध्व॒राँ उप॑ श्या॒वाश्व॑स्य सुन्व॒तो म॑दच्युता ।",
    "index": 41,
    "shloka_num": null
  },
  {
    "text": "स॒जोष॑सा उ॒षसा॒ सूर्ये॑ण॒ चाऽश्वि॑ना ति॒रोअ॑ह्न्यम् ॥२१॥",
    "index": 42,
    "shloka_num": 21
  },
  {
    "text": "अ॒र्वाग्रथं॒ नि य॑च्छतं॒ पिब॑तं सो॒म्यं मधु॑ ।",
    "index": 43,
    "shloka_num": null
  },
  {
    "text": "आ या॑तमश्वि॒ना ग॑तमव॒स्युर्वा॑म॒हं हु॑वे ध॒त्तं रत्ना॑नि दा॒शुषे॑ ॥२२॥",
    "index": 44,
    "shloka_num": 22
  },
  {
    "text": "न॒मो॒वा॒के प्रस्थि॑ते अध्व॒रे न॑रा वि॒वक्ष॑णस्य पी॒तये॑ ।",
    "index": 45,
    "shloka_num": null
  },
  {
    "text": "आ या॑तमश्वि॒ना ग॑तमव॒स्युर्वा॑म॒हं हु॑वे ध॒त्तं रत्ना॑नि दा॒शुषे॑ ॥२३॥",
    "index": 46,
    "shloka_num": 23
  },
  {
    "text": "स्वाहा॑कृतस्य तृम्पतं सु॒तस्य॑ देवा॒वन्ध॑सः ।",
    "index": 47,
    "shloka_num": null
  },
  {
    "text": "आ या॑तमश्वि॒ना ग॑तमव॒स्युर्वा॑म॒हं हु॑वे ध॒त्तं रत्ना॑नि दा॒शुषे॑ ॥२४॥",
    "index": 48,
    "shloka_num": 24
  }
]
