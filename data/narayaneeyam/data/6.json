[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "षष्ठम् दशकम्",
        "index": 2,
        "shloka_num": null
    },
    {
        "text": "विराट्  स्वरूप वर्णनम्",
        "index": 3,
        "shloka_num": null
    },
    {
        "text": "एवं चतुर्दशजगन्मयतां गतस्य\nपातालमीश तव पादतलं वदन्ति ।\nपादोर्ध्वदेशमपि देव रसातलं ते\nगुल्फद्वयं खलु महातलमद्भुतात्मन् ॥१॥",
        "index": 4,
        "shloka_num": 1
    },
    {
        "text": "जङ्घे तलातलमथो सुतलं च जानू\nकिञ्चोरुभागयुगलं वितलातले द्वे ।\nक्षोणीतलं जघनमम्बरमङ्ग नाभिः\nवक्षश्च शक्रनिलयस्तव चक्रपाणे ॥२॥",
        "index": 5,
        "shloka_num": 2
    },
    {
        "text": "ग्रीवा महस्तव मुखं च जनस्तपस्तु\nफालं शिरस्तव समस्तमयस्य सत्यम् ।\nएवं जगन्मयतनो जगदाश्रितैर-\nप्यन्यैर्निबद्धवपुषे भगवन्नमस्ते ॥३॥",
        "index": 6,
        "shloka_num": 3
    },
    {
        "text": "त्वद्ब्रह्मरन्ध्रपदमीश्वर विश्वकन्द\nछन्दांसि केशव घनास्तव केशपाशा: ।\nउल्लासिचिल्लियुगलं द्रुहिणस्य गेहं\nपक्ष्माणि रात्रिदिवसौ सविता च नेत्रे ॥४॥",
        "index": 7,
        "shloka_num": 4
    },
    {
        "text": "निश्शेषविश्वरचना च कटाक्षमोक्ष:\nकर्णौ दिशोऽश्वियुगलं तव नासिके द्वे ।\nलोभत्रपे च भगवन्नधरोत्तरोष्ठौ\nतारागणाश्च दशना: शमनश्च दंष्ट्रा ॥५॥",
        "index": 8,
        "shloka_num": 5
    },
    {
        "text": "माया विलासहसितं श्वसितं समीरो\nजिह्वा जलं वचनमीश शकुन्तपङ्क्ति: ।\nसिद्धादय: स्वरगणा मुखरन्ध्रमग्निः\nदेवा भुजा: स्तनयुगं तव धर्मदेव: ॥६॥",
        "index": 9,
        "shloka_num": 6
    },
    {
        "text": "पृष्ठं त्वधर्म इह देव मन: सुधांशुः\nअव्यक्तमेव हृदयांबुजमम्बुजाक्ष ।\nकुक्षि: समुद्रनिवहा वसनं तु सन्ध्ये\nशेफ: प्रजापतिरसौ वृषणौ च मित्र: ॥७॥",
        "index": 10,
        "shloka_num": 7
    },
    {
        "text": "श्रोणीस्थलं मृगगणा: पदयोर्नखास्ते\nहस्त्युष्ट्रसैन्धवमुखा गमनं तु काल: ।\nविप्रादिवर्णभवनं वदनाब्जबाहु-\nचारूरुयुग्मचरणं करुणांबुधे ते ॥८॥",
        "index": 11,
        "shloka_num": 8
    },
    {
        "text": "संसारचक्रमयि चक्रधर क्रियास्ते\nवीर्यं महासुरगणोऽस्थिकुलानि शैला: ।\nनाड्यस्सरित्समुदयस्तरवश्च रोम\nजीयादिदं वपुरनिर्वचनीयमीश ॥९॥",
        "index": 12,
        "shloka_num": 9
    },
    {
        "text": "ईदृग्जगन्मयवपुस्तव कर्मभाजां\nकर्मावसानसमये स्मरणीयमाहु: ।\nतस्यान्तरात्मवपुषे विमलात्मने ते\nवातालयाधिप नमोऽस्तु निरुन्धि रोगान् ॥१०॥",
        "index": 13,
        "shloka_num": null
    }
]