[
  {
    "text": "१८ प्रियमेध आङ्गिरस:  । इन्द्र:, ११ ( अर्धर्चस्य ) विश्वे देवा :, ११",
    "index": 0,
    "shloka_num": null
  },
  {
    "text": "( उत्तरार्धस्य ) – १२ वरुण:  । अनुष्टुप् , २ उष्णिक् ,४-६ गायत्री , ११,१६ पंक्ति:, १७- १८ बृहती  ।",
    "index": 1,
    "shloka_num": null
  },
  {
    "text": "प्रप्र॑ वस्त्रि॒ष्टुभ॒मिषं॑ म॒न्दद्वी॑रा॒येन्द॑वे  । धि॒या वो॑ मे॒धसा॑तये॒ पुरं॒ध्या वि॑वासति  ॥१॥",
    "index": 2,
    "shloka_num": 1
  },
  {
    "text": "न॒दं व॒ ओद॑तीनां न॒दं योयु॑वतीनाम्  । पतिं॑ वो॒ अघ्न्या॑नां धेनू॒नामि॑षुध्यसि  ॥२॥",
    "index": 3,
    "shloka_num": 2
  },
  {
    "text": "ता अ॑स्य॒ सूद॑दोहस॒: सोमं॑ श्रीणन्ति॒ पृश्न॑यः  । जन्म॑न्दे॒वानां॒ विश॑स्त्रि॒ष्वा रो॑च॒ने दि॒वः  ॥३॥",
    "index": 4,
    "shloka_num": 3
  },
  {
    "text": "अ॒भि प्र गोप॑तिं गि॒रेन्द्र॑मर्च॒ यथा॑ वि॒दे  । सू॒नुं स॒त्यस्य॒ सत्प॑तिम्  ॥४॥",
    "index": 5,
    "shloka_num": 4
  },
  {
    "text": "आ हर॑यः ससृज्रि॒रेऽरु॑षी॒रधि॑ ब॒र्हिषि॑  । यत्रा॒भि सं॒नवा॑महे  ॥५॥",
    "index": 6,
    "shloka_num": 5
  },
  {
    "text": "इन्द्रा॑य॒ गाव॑ आ॒शिरं॑ दुदु॒ह्रे व॒ज्रिणे॒ मधु॑  । यत्सी॑मुपह्व॒रे वि॒दत्  ॥६॥",
    "index": 7,
    "shloka_num": 6
  },
  {
    "text": "उद्यद्ब्र॒ध्नस्य॑ वि॒ष्टपं॑ गृ॒हमिन्द्र॑श्च॒ गन्व॑हि  । मध्व॑: पी॒त्वा स॑चेवहि॒ त्रिः स॒प्त सख्यु॑: प॒दे  ॥७॥",
    "index": 8,
    "shloka_num": 7
  },
  {
    "text": "अर्च॑त॒ प्रार्च॑त॒ प्रिय॑मेधासो॒ अर्च॑त  । अर्च॑न्तु पुत्र॒का उ॒त पुरं॒ न धृ॒ष्ण्व॑र्चत  ॥८॥",
    "index": 9,
    "shloka_num": 8
  },
  {
    "text": "अव॑ स्वराति॒ गर्ग॑रो गो॒धा परि॑ सनिष्वणत्  । पिङ्गा॒ परि॑ चनिष्कद॒दिन्द्रा॑य॒ ब्रह्मोद्य॑तम्  ॥९॥",
    "index": 10,
    "shloka_num": 9
  },
  {
    "text": "आ यत्पत॑न्त्ये॒न्य॑: सु॒दुघा॒ अन॑पस्फुरः  । अ॒प॒स्फुरं॑ गृभायत॒ सोम॒मिन्द्रा॑य॒ पात॑वे  ॥१०॥",
    "index": 11,
    "shloka_num": 10
  },
  {
    "text": "अपा॒दिन्द्रो॒ अपा॑द॒ग्निर्विश्वे॑ दे॒वा अ॑मत्सत  । वरु॑ण॒ इदि॒ह क्ष॑य॒त्तमापो॑ अ॒भ्य॑नूषत व॒त्सं सं॒शिश्व॑रीरिव  ॥११॥",
    "index": 12,
    "shloka_num": 11
  },
  {
    "text": "सु॒दे॒वो अ॑सि वरुण॒ यस्य॑ ते स॒प्त सिन्ध॑वः  । अ॒नु॒क्षर॑न्ति का॒कुदं॑ सू॒र्म्यं॑ सुषि॒रामि॑व  ॥१२॥",
    "index": 13,
    "shloka_num": 12
  },
  {
    "text": "यो व्यतीँ॒रफा॑णय॒त्सुयु॑क्ताँ॒ उप॑ दा॒शुषे॑  । त॒क्वो ने॒ता तदिद्वपु॑रुप॒मा यो अमु॑च्यत  ॥१३॥",
    "index": 14,
    "shloka_num": 13
  },
  {
    "text": "अतीदु॑ श॒क्र ओ॑हत॒ इन्द्रो॒ विश्वा॒ अति॒ द्विष॑:  । भि॒नत्क॒नीन॑ ओद॒नं प॒च्यमा॑नं प॒रो गि॒रा  ॥१४॥",
    "index": 15,
    "shloka_num": 14
  },
  {
    "text": "अ॒र्भ॒को न कु॑मार॒कोऽधि॑ तिष्ठ॒न्नवं॒ रथ॑म्  । स प॑क्षन्महि॒षं मृ॒गं पि॒त्रे मा॒त्रे वि॑भु॒क्रतु॑म्  ॥१५॥",
    "index": 16,
    "shloka_num": 15
  },
  {
    "text": "आ तू सु॑शिप्र दम्पते॒ रथं॑ तिष्ठा हिर॒ण्यय॑म्  । अध॑ द्यु॒क्षं स॑चेवहि स॒हस्र॑पादमरु॒षं स्व॑स्ति॒गाम॑ने॒हस॑म्  ॥१६॥",
    "index": 17,
    "shloka_num": 16
  },
  {
    "text": "तं घे॑मि॒त्था न॑म॒स्विन॒ उप॑ स्व॒राज॑मासते  । अर्थं॑ चिदस्य॒ सुधि॑तं॒ यदेत॑व आव॒र्तय॑न्ति दा॒वने॑  ॥१७॥",
    "index": 18,
    "shloka_num": 17
  },
  {
    "text": "अनु॑ प्र॒त्नस्यौक॑सः प्रि॒यमे॑धास एषाम्  । पूर्वा॒मनु॒ प्रय॑तिं वृ॒क्तब॑र्हिषो हि॒तप्र॑यस आशत  ॥१८॥",
    "index": 19,
    "shloka_num": 18
  }
]
