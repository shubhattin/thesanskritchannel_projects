[
  {
    "text": "५ प्रतिभानुरात्रेयः । विश्वे देवाः । जगती ।",
    "index": 0,
    "shloka_num": null
  },
  {
    "text": "कदु॑ प्रि॒याय॒ धाम्ने॑ मनामहे॒ स्वक्ष॑त्राय॒ स्वय॑शसे म॒हे व॒यम् ।",
    "index": 1,
    "shloka_num": null
  },
  {
    "text": "आ॒मे॒न्यस्य॒ रज॑सो॒ यद॒भ्र आँ अ॒पो वृ॑णा॒ना वि॑त॒नोति॑ मा॒यिनी॑ ॥१॥",
    "index": 2,
    "shloka_num": 1
  },
  {
    "text": "ता अ॑त्नत व॒युनं॑ वी॒रव॑क्षणं समा॒न्या वृ॒तया॒ विश्व॒मा रज॑: ।",
    "index": 3,
    "shloka_num": null
  },
  {
    "text": "अपो॒ अपा॑ची॒रप॑रा॒ अपे॑जते॒ प्र पूर्वा॑भिस्तिरते देव॒युर्जन॑: ॥२॥",
    "index": 4,
    "shloka_num": 2
  },
  {
    "text": "आ ग्राव॑भिरह॒न्ये॑भिर॒क्तुभि॒र्वरि॑ष्ठं॒ वज्र॒मा जि॑घर्ति मा॒यिनि॑ ।",
    "index": 5,
    "shloka_num": null
  },
  {
    "text": "श॒तं वा॒ यस्य॑ प्र॒चर॒न् त्स्वे दमे॑ संव॒र्तय॑न्तो॒ वि च॑ वर्तय॒न्नहा॑ ॥३॥",
    "index": 6,
    "shloka_num": 3
  },
  {
    "text": "ताम॑स्य री॒तिं प॑र॒शोरि॑व॒ प्रत्यनी॑कमख्यं भु॒जे अ॑स्य॒ वर्प॑सः ।",
    "index": 7,
    "shloka_num": null
  },
  {
    "text": "सचा॒ यदि॑ पितु॒मन्त॑मिव॒ क्षयं॒ रत्नं॒ दधा॑ति॒ भर॑हूतये वि॒शे ॥४॥",
    "index": 8,
    "shloka_num": 4
  },
  {
    "text": "स जि॒ह्वया॒ चतु॑रनीक ऋञ्जते॒ चारु॒ वसा॑नो॒ वरु॑णो॒ यत॑न्न॒रिम् ।",
    "index": 9,
    "shloka_num": null
  },
  {
    "text": "न तस्य॑ विद्म पुरुष॒त्वता॑ व॒यं यतो॒ भग॑: सवि॒ता दाति॒ वार्य॑म् ॥५॥",
    "index": 10,
    "shloka_num": 5
  }
]
