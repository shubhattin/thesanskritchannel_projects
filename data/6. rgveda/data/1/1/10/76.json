[
  {
    "text": "८ सर्प ऐरावतो जरत्कर्णः । ग्रावाणः । जगती ।",
    "index": 0,
    "shloka_num": null
  },
  {
    "text": "आ व॑ ऋञ्जस ऊ॒र्जां व्यु॑ष्टि॒ष्विन्द्रं॑ म॒रुतो॒ रोद॑सी अनक्तन ।",
    "index": 1,
    "shloka_num": null
  },
  {
    "text": "उ॒भे यथा॑ नो॒ अह॑नी सचा॒भुवा॒ सद॑:सदो वरिव॒स्यात॑ उ॒द्भिदा॑ ॥१॥",
    "index": 2,
    "shloka_num": 1
  },
  {
    "text": "तदु॒ श्रेष्ठं॒ सव॑नं सुनोत॒नाऽत्यो॒ न हस्त॑यतो॒ अद्रि॑: सो॒तरि॑ ।",
    "index": 3,
    "shloka_num": null
  },
  {
    "text": "वि॒दद्ध्य१र्यो अ॒भिभू॑ति॒ पौंस्यं॑ म॒हो रा॒ये चि॑त्तरुते॒ यदर्व॑तः ॥२॥",
    "index": 4,
    "shloka_num": 2
  },
  {
    "text": "तदिद्ध्य॑स्य॒ सव॑नं वि॒वेर॒पो यथा॑ पु॒रा मन॑वे गा॒तुमश्रे॑त् ।",
    "index": 5,
    "shloka_num": null
  },
  {
    "text": "गोअ॑र्णसि त्वा॒ष्ट्रे अश्व॑निर्णिजि॒ प्रेम॑ध्व॒रेष्व॑ध्व॒राँ अ॑शिश्रयुः ॥३॥",
    "index": 6,
    "shloka_num": 3
  },
  {
    "text": "अप॑ हत र॒क्षसो॑ भङ्गु॒राव॑त स्कभा॒यत॒ निॠ॑तिं॒ सेध॒ताम॑तिम् ।",
    "index": 7,
    "shloka_num": null
  },
  {
    "text": "आ नो॑ र॒यिं सर्व॑वीरं सुनोतन देवा॒व्यं॑ भरत॒ श्लोक॑मद्रयः ॥४॥",
    "index": 8,
    "shloka_num": 4
  },
  {
    "text": "दि॒वश्चि॒दा वोऽम॑वत्तरेभ्यो वि॒भ्वना॑ चिदा॒श्व॑पस्तरेभ्यः ।",
    "index": 9,
    "shloka_num": null
  },
  {
    "text": "वा॒योश्चि॒दा सोम॑रभस्तरेभ्यो॒ऽग्नेश्चि॑दर्च पितु॒कृत्त॑रेभ्यः ॥५॥",
    "index": 10,
    "shloka_num": 5
  },
  {
    "text": "भु॒रन्तु॑ नो य॒शस॒: सोत्वन्ध॑सो॒ ग्रावा॑णो वा॒चा दि॒विता॑ दि॒वित्म॑ता ।",
    "index": 11,
    "shloka_num": null
  },
  {
    "text": "नरो॒ यत्र॑ दुह॒ते काम्यं॒ मध्वा॑घो॒षय॑न्तो अ॒भितो॑ मिथ॒स्तुर॑: ॥६॥",
    "index": 12,
    "shloka_num": 6
  },
  {
    "text": "सु॒न्वन्ति॒ सोमं॑ रथि॒रासो॒ अद्र॑यो॒ निर॑स्य॒ रसं॑ ग॒विषो॑ दुहन्ति॒ ते ।",
    "index": 13,
    "shloka_num": null
  },
  {
    "text": "दु॒हन्त्यूध॑रुप॒सेच॑नाय॒ कं नरो॑ ह॒व्या न म॑र्जयन्त आ॒सभि॑: ॥७॥",
    "index": 14,
    "shloka_num": 7
  },
  {
    "text": "ए॒ते न॑र॒: स्वप॑सो अभूतन॒ य इन्द्रा॑य सुनु॒थ सोम॑मद्रयः ।",
    "index": 15,
    "shloka_num": null
  },
  {
    "text": "वा॒मंवा॑मं वो दि॒व्याय॒ धाम्ने॒ वसु॑वसु व॒: पार्थि॑वाय सुन्व॒ते ॥८॥",
    "index": 16,
    "shloka_num": 8
  }
]
