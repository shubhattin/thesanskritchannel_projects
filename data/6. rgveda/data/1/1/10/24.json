[
  {
    "text": "६ ऐन्द्रो विमदः, प्राजापत्यो वा, वासुक्रो वसुकृद्वा । इन्द्रः । ४-६ अश्विनौ । आस्तारपंक्तिः, ४-६ अनुष्टुप् ।",
    "index": 0,
    "shloka_num": null
  },
  {
    "text": "इन्द्र॒ सोम॑मि॒मं पि॑ब॒ मधु॑मन्तं च॒मू सु॒तम्  । अ॒स्मे र॒यिं नि धा॑रय॒ वि वो॒ मदे॑ सह॒स्रिणं॑ पुरूवसो॒ विव॑क्षसे  ॥१॥",
    "index": 1,
    "shloka_num": 1
  },
  {
    "text": "त्वां य॒ज्ञेभि॑रु॒क्थैरुप॑ ह॒व्येभि॑रीमहे  । शची॑पते शचीनां॒ वि वो॒ मदे॒ श्रेष्ठं॑ नो धेहि॒ वार्यं॒ विव॑क्षसे  ॥२॥",
    "index": 2,
    "shloka_num": 2
  },
  {
    "text": "यस्पति॒र्वार्या॑णा॒मसि॑ र॒ध्रस्य॑ चोदि॒ता  । इन्द्र॑ स्तोतॄ॒णाम॑वि॒ता वि वो॒ मदे॑ द्वि॒षो न॑: पा॒ह्यंह॑सो॒ विव॑क्षसे  ॥३॥",
    "index": 3,
    "shloka_num": 3
  },
  {
    "text": "यु॒वं श॑क्रा माया॒विना॑ समी॒ची निर॑मन्थतम्  । वि॒म॒देन॒ यदी॑ळि॒ता नास॑त्या नि॒रम॑न्थतम्  ॥४॥",
    "index": 4,
    "shloka_num": 4
  },
  {
    "text": "विश्वे॑ दे॒वा अ॑कृपन्त समी॒च्योर्नि॒ष्पत॑न्त्योः  । नास॑त्यावब्रुवन्दे॒वाः पुन॒रा व॑हता॒दिति॑  ॥५॥",
    "index": 5,
    "shloka_num": 5
  },
  {
    "text": "मधु॑मन्मे प॒राय॑णं॒ मधु॑म॒त्पुन॒राय॑नम्  । ता नो॑ देवा दे॒वत॑या यु॒वं मधु॑मतस्कृतम्  ॥६॥",
    "index": 6,
    "shloka_num": 6
  }
]
