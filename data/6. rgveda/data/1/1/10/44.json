[
  {
    "text": "११ कृष्ण आङ्गिरसः । इन्द्रः । जगती,१-३,१०-११ त्रिष्टुप् ।",
    "index": 0,
    "shloka_num": null
  },
  {
    "text": "आ या॒त्विन्द्र॒: स्वप॑ति॒र्मदा॑य॒ यो धर्म॑णा तूतुजा॒नस्तुवि॑ष्मान्  ।",
    "index": 1,
    "shloka_num": null
  },
  {
    "text": "प्र॒त्व॒क्षा॒णो अति॒ विश्वा॒ सहां॑स्यपा॒रेण॑ मह॒ता वृष्ण्ये॑न  ॥१॥",
    "index": 2,
    "shloka_num": 1
  },
  {
    "text": "सु॒ष्ठामा॒ रथ॑: सु॒यमा॒ हरी॑ ते मि॒म्यक्ष॒ वज्रो॑ नृपते॒ गभ॑स्तौ  ।",
    "index": 3,
    "shloka_num": null
  },
  {
    "text": "शीभं॑ राजन्त्सु॒पथा या॑ह्य॒र्वाङ्वर्धा॑म ते प॒पुषो॒ वृष्ण्या॑नि  ॥२॥",
    "index": 4,
    "shloka_num": 2
  },
  {
    "text": "एन्द्र॒वाहो॑ नृ॒पतिं॒ वज्र॑बाहुमु॒ग्रमु॒ग्रास॑स्तवि॒षास॑ एनम्  ।",
    "index": 5,
    "shloka_num": null
  },
  {
    "text": "प्रत्व॑क्षसं वृष॒भं स॒त्यशु॑ष्म॒मेम॑स्म॒त्रा स॑ध॒मादो॑ वहन्तु  ॥३॥",
    "index": 6,
    "shloka_num": 3
  },
  {
    "text": "ए॒वा पतिं॑ द्रोण॒साचं॒ सचे॑तसमू॒र्जः स्क॒म्भं ध॒रुण॒ आ वृ॑षायसे  ।",
    "index": 7,
    "shloka_num": null
  },
  {
    "text": "ओज॑: कृष्व॒ सं गृ॑भाय॒ त्वे अप्यसो॒ यथा॑ केनि॒पाना॑मि॒नो वृ॒धे  ॥४॥",
    "index": 8,
    "shloka_num": 4
  },
  {
    "text": "गम॑न्न॒स्मे वसू॒न्या हि शंसि॑षं स्वा॒शिषं॒ भर॒मा या॑हि सो॒मिन॑:  ।",
    "index": 9,
    "shloka_num": null
  },
  {
    "text": "त्वमी॑शिषे॒ सास्मिन्ना स॑त्सि ब॒र्हिष्य॑नाधृ॒ष्या तव॒ पात्रा॑णि॒ धर्म॑णा  ॥५॥",
    "index": 10,
    "shloka_num": 5
  },
  {
    "text": "पृथ॒क्प्राय॑न्प्रथ॒मा दे॒वहू॑त॒योऽकृ॑ण्वत श्रव॒स्या॑नि दु॒ष्टरा॑  ।",
    "index": 11,
    "shloka_num": null
  },
  {
    "text": "न ये शे॒कुर्य॒ज्ञियां॒ नाव॑मा॒रुह॑मी॒र्मैव ते न्य॑विशन्त॒ केप॑यः  ॥६॥",
    "index": 12,
    "shloka_num": 6
  },
  {
    "text": "ए॒वैवापा॒गप॑रे सन्तु दू॒ढ्योऽश्वा॒ येषां॑ दु॒र्युज॑ आयुयु॒ज्रे  ।",
    "index": 13,
    "shloka_num": null
  },
  {
    "text": "इ॒त्था ये प्रागुप॑रे॒ सन्ति॑ दा॒वने॑ पु॒रूणि॒ यत्र॑ व॒युना॑नि॒ भोज॑ना  ॥७॥",
    "index": 14,
    "shloka_num": 7
  },
  {
    "text": "गि॒रीँरज्रा॒न्रेज॑मानाँ अधारय॒द्द्यौः क्र॑न्दद॒न्तरि॑क्षाणि कोपयत्  ।",
    "index": 15,
    "shloka_num": null
  },
  {
    "text": "स॒मी॒ची॒ने धि॒षणे॒ वि ष्क॑भायति॒ वृष्ण॑: पी॒त्वा मद॑ उ॒क्थानि॑ शंसति  ॥८॥",
    "index": 16,
    "shloka_num": 8
  },
  {
    "text": "इ॒मं बि॑भर्मि॒ सुकृ॑तं ते अङ्कु॒शं येना॑रु॒जासि॑ मघवञ्छफा॒रुज॑:  ।",
    "index": 17,
    "shloka_num": null
  },
  {
    "text": "अ॒स्मिन्त्सु ते॒ सव॑ने अस्त्वो॒क्यं॑ सु॒त इ॒ष्टौ म॑घवन्बो॒ध्याभ॑गः  ॥९॥",
    "index": 18,
    "shloka_num": 9
  },
  {
    "text": "गोभि॑ष्टरे॒माम॑तिं दु॒रेवां॒ यवे॑न॒ क्षुधं॑ पुरुहूत॒ विश्वा॑म्  ।",
    "index": 19,
    "shloka_num": null
  },
  {
    "text": "व॒यं राज॑भिः प्रथ॒मा धना॑न्य॒स्माके॑न वृ॒जने॑ना जयेम  ॥१०॥",
    "index": 20,
    "shloka_num": 10
  },
  {
    "text": "बृह॒स्पति॑र्न॒: परि॑ पातु प॒श्चादु॒तोत्त॑रस्मा॒दध॑रादघा॒योः  ।",
    "index": 21,
    "shloka_num": null
  },
  {
    "text": "इन्द्र॑: पु॒रस्ता॑दु॒त म॑ध्य॒तो न॒: सखा॒ सखि॑भ्यो॒ वरि॑वः कृणोतु  ॥११॥",
    "index": 22,
    "shloka_num": 11
  }
]
