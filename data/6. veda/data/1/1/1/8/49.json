[
  {
    "text": "१० प्रस्कण्वः काण्वः । इन्द्रः । प्रगाथः= ( विषमा बृहती, समा सतोबृहती ) ।",
    "index": 0,
    "shloka_num": null
  },
  {
    "text": "अ॒भि प्र वः॑ सु॒राध॑स॒मिन्द्र॑मर्च॒ यथा॑ वि॒दे ।\nयो ज॑रि॒तृभ्यो॑ म॒घवा॑ पुरू॒वसुः॑ स॒हस्रे॑णेव॒ शिक्ष॑ति ॥१॥",
    "index": 1,
    "shloka_num": 1
  },
  {
    "text": "श॒तानी॑केव॒ प्र जि॑गाति धृष्णु॒या हन्ति॑ वृ॒त्राणि॑ दा॒शुषे॑ ।\nगि॒रेरि॑व॒ प्र रसा॑ अस्य पिन्विरे॒ दत्रा॑णि पुरु॒भोज॑सः ॥२॥",
    "index": 2,
    "shloka_num": 2
  },
  {
    "text": "आ त्वा॑ सु॒तास॒ इन्द॑वो॒ मदा॒ य इ॑न्द्र गिर्वणः ।\nआपो॒ न व॑ज्रि॒न्नन्वो॒क्यं१ सरः॑ पृ॒णन्ति॑ शूर॒ राध॑से ॥३॥",
    "index": 3,
    "shloka_num": 3
  },
  {
    "text": "अ॒ने॒हसं॑ प्र॒तर॑णं वि॒वक्ष॑णं॒ मध्वः॒ स्वादि॑ष्ठमीं पिब ।\nआ यथा॑ मन्दसा॒नः कि॒रासि॑ नः॒ प्र क्षु॒द्रेव॒ त्मना॑ धृ॒षत् ॥४॥",
    "index": 4,
    "shloka_num": 4
  },
  {
    "text": "आ नः॒ स्तोम॒मुप॑ द्र॒वद्धि॑या॒नो अश्वो॒ न सोतृ॑भिः ।\nयं ते॑ स्वधावन्त्स्व॒दय॑न्ति धे॒नव॒ इन्द्र॒ कण्वे॑षु रा॒तयः॑ ॥५॥",
    "index": 5,
    "shloka_num": 5
  },
  {
    "text": "उ॒ग्रं न वी॒रं नम॒सोप॑ सेदिम॒ विभू॑ति॒मक्षि॑तावसुम् ।\nउ॒द्रीव॑ वज्रिन्नव॒तो न सि॑ञ्च॒ते क्षर॑न्तीन्द्र धी॒तयः॑ ॥६॥",
    "index": 6,
    "shloka_num": 6
  },
  {
    "text": "यद्ध॑ नू॒नं यद्वा॑ य॒ज्ञे यद्वा॑ पृथि॒व्यामधि॑ ।\nअतो॑ नो य॒ज्ञमा॒शुभि॑र्महेमत उ॒ग्र उ॒ग्रेभि॒रा ग॑हि ॥७॥",
    "index": 7,
    "shloka_num": 7
  },
  {
    "text": "अ॒जि॒रासो॒ हर॑यो॒ ये त॑ आ॒शवो॒ वाता॑ इव प्रस॒क्षिणः॑ ।\nयेभि॒रप॑त्यं॒ मनु॑षः प॒रीय॑से॒ येभि॒र्विश्वं॒ स्व॑र्दृ॒शे ॥८॥",
    "index": 8,
    "shloka_num": 8
  },
  {
    "text": "ए॒ताव॑तस्त ईमह॒ इन्द्र॑ सु॒म्नस्य॒ गोम॑तः ।\nयथा॒ प्रावो॑ मघव॒न्मेध्या॑तिथिं॒ यथा॒ नीपा॑तिथिं॒ धने॑ ॥९॥",
    "index": 9,
    "shloka_num": 9
  },
  {
    "text": "यथा॒ कण्वे॑ मघवन्त्र॒सद॑स्यवि॒ यथा॑ प॒क्थे दश॑व्रजे ।\nयथा॒ गोश॑र्ये॒ अस॑नोॠ॒जिश्व॒नीन्द्र॒ गोम॒द्धिर॑ण्यवत् ॥१०॥",
    "index": 10,
    "shloka_num": 10
  }
]
