[
  {
    "text": "१३ प्रस्कण्वः काण्वः । सूर्यः (११-१३ रोगघ्न्य उपनिषदः, १३ अन्त्योऽर्धर्चः द्विषद् घ्नश्च) । गायत्री, १०-१३ अनुष्टुप् ।",
    "index": 0,
    "shloka_num": null
  },
  {
    "text": "उदु॒ त्यं जा॒तवे॑दसं दे॒वं व॑हन्ति के॒तव॑:  । दृ॒शे विश्वा॑य॒ सूर्य॑म्  ॥१॥",
    "index": 1,
    "shloka_num": 1
  },
  {
    "text": "अप॒ त्ये ता॒यवो॑ यथा॒ नक्ष॑त्रा यन्त्य॒क्तुभि॑:  । सूरा॑य वि॒श्वच॑क्षसे  ॥२॥",
    "index": 2,
    "shloka_num": 2
  },
  {
    "text": "अदृ॑श्रमस्य के॒तवो॒ वि र॒श्मयो॒ जनाँ॒ अनु॑  । भ्राज॑न्तो अ॒ग्नयो॑ यथा  ॥३॥",
    "index": 3,
    "shloka_num": 3
  },
  {
    "text": "त॒रणि॑र्वि॒श्वद॑र्शतो ज्योति॒ष्कृद॑सि सूर्य  । विश्व॒मा भा॑सि रोच॒नम्  ॥४॥",
    "index": 4,
    "shloka_num": 4
  },
  {
    "text": "प्र॒त्यङ् दे॒वानां॒ विश॑: प्र॒त्यङ्ङुदे॑षि॒ मानु॑षान्  । प्र॒त्यङ् विश्वं॒ स्व॑र्दृ॒शे  ॥५॥",
    "index": 5,
    "shloka_num": 5
  },
  {
    "text": "येना॑ पावक॒ चक्ष॑सा भुर॒ण्यन्तं॒ जनाँ॒ अनु॑  । त्वं व॑रुण॒ पश्य॑सि  ॥६॥",
    "index": 6,
    "shloka_num": 6
  },
  {
    "text": "वि द्यामे॑षि॒ रज॑स्पृ॒थ्वहा॒ मिमा॑नो अ॒क्तुभि॑:  । पश्य॒ञ्जन्मा॑नि सूर्य  ॥७॥",
    "index": 7,
    "shloka_num": 7
  },
  {
    "text": "स॒प्त त्वा॑ ह॒रितो॒ रथे॒ वह॑न्ति देव सूर्य  । शो॒चिष्के॑शं विचक्षण  ॥८॥",
    "index": 8,
    "shloka_num": 8
  },
  {
    "text": "अयु॑क्त स॒प्त शु॒न्ध्युव॒: सूरो॒ रथ॑स्य न॒प्त्य॑:  । ताभि॑र्याति॒ स्वयु॑क्तिभिः  ॥९॥",
    "index": 9,
    "shloka_num": 9
  },
  {
    "text": "उद्व॒यं तम॑स॒स्परि॒ ज्योति॒ष्पश्य॑न्त॒ उत्त॑रम्  । दे॒वं दे॑व॒त्रा सूर्य॒मग॑न्म॒ ज्योति॑रुत्त॒मम्  ॥१०॥",
    "index": 10,
    "shloka_num": 10
  },
  {
    "text": "उ॒द्यन्न॒द्य मि॑त्रमह आ॒रोह॒न्नुत्त॑रां॒ दिव॑म्  । हृ॒द्रो॒गं मम॑ सूर्य हरि॒माणं॑ च नाशय  ॥११॥",
    "index": 11,
    "shloka_num": 11
  },
  {
    "text": "शुके॑षु मे हरि॒माणं॑ रोप॒णाका॑सु दध्मसि  । अथो॑ हारिद्र॒वेषु॑ मे हरि॒माणं॒ नि द॑ध्मसि  ॥१२॥",
    "index": 12,
    "shloka_num": 12
  },
  {
    "text": "उद॑गाद॒यमा॑दि॒त्यो विश्वे॑न॒ सह॑सा स॒ह  । द्वि॒षन्तं॒ मह्यं॑ र॒न्धय॒न् मो अ॒हं द्वि॑ष॒ते र॑धम्  ॥१३॥",
    "index": 13,
    "shloka_num": 13
  }
]
