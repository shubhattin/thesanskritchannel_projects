[
  {
    "text": "७ विश्वकर्मा भौवनः । विश्वकर्मा । त्रिष्टुप् , २ विराड्रूपा ।",
    "index": 0,
    "shloka_num": null
  },
  {
    "text": "य इ॒मा विश्वा॒ भुव॑नानि॒ जुह्व॒दृषि॒र्होता॒ न्यसी॑दत्पि॒ता न॑: ।",
    "index": 1,
    "shloka_num": null
  },
  {
    "text": "स आ॒शिषा॒ द्रवि॑णमि॒च्छमा॑नः प्रथम॒च्छदव॑राँ॒ आ वि॑वेश ॥१॥",
    "index": 2,
    "shloka_num": 1
  },
  {
    "text": "किं स्वि॑दासीदधि॒ष्ठान॑मा॒रम्भ॑णं कत॒मत्स्वि॑त्क॒थासी॑त् ।",
    "index": 3,
    "shloka_num": null
  },
  {
    "text": "यतो॒ भूमिं॑ ज॒नय॑न्वि॒श्वक॑र्मा॒ वि द्यामौर्णो॑न्महि॒ना वि॒श्वच॑क्षाः ॥२॥",
    "index": 4,
    "shloka_num": 2
  },
  {
    "text": "वि॒श्वत॑श्चक्षुरु॒त वि॒श्वतो॑मुखो वि॒श्वतो॑बाहुरु॒त वि॒श्वत॑स्पात् ।",
    "index": 5,
    "shloka_num": null
  },
  {
    "text": "सं बा॒हुभ्यां॒ धम॑ति॒ सं पत॑त्रै॒र्द्यावा॒भूमी॑ ज॒नय॑न्दे॒व एक॑: ॥३॥",
    "index": 6,
    "shloka_num": 3
  },
  {
    "text": "किं स्वि॒द्वनं॒ क उ॒ स वृ॒क्ष आ॑स॒ यतो॒ द्यावा॑पृथि॒वी नि॑ष्टत॒क्षुः ।",
    "index": 7,
    "shloka_num": null
  },
  {
    "text": "मनी॑षिणो॒ मन॑सा पृ॒च्छतेदु॒ तद्यद॒ध्यति॑ष्ठ॒द्भुव॑नानि धा॒रय॑न् ॥४॥",
    "index": 8,
    "shloka_num": 4
  },
  {
    "text": "या ते॒ धामा॑नि पर॒माणि॒ याव॒मा या म॑ध्य॒मा वि॑श्वकर्मन्नु॒तेमा ।",
    "index": 9,
    "shloka_num": null
  },
  {
    "text": "शिक्षा॒ सखि॑भ्यो ह॒विषि॑ स्वधावः स्व॒यं य॑जस्व त॒न्वं॑ वृधा॒नः ॥५॥",
    "index": 10,
    "shloka_num": 5
  },
  {
    "text": "विश्व॑कर्मन्ह॒विषा॑ वावृधा॒नः स्व॒यं य॑जस्व पृथि॒वीमु॒त द्याम् ।",
    "index": 11,
    "shloka_num": null
  },
  {
    "text": "मुह्य॑न्त्व॒न्ये अ॒भितो॒ जना॑स इ॒हास्माकं॑ म॒घवा॑ सू॒रिर॑स्तु ॥६॥",
    "index": 12,
    "shloka_num": 6
  },
  {
    "text": "वा॒चस्पतिं॑ वि॒श्वक॑र्माणमू॒तये॑ मनो॒जुवं॒ वाजे॑ अ॒द्या हु॑वेम ।",
    "index": 13,
    "shloka_num": null
  },
  {
    "text": "स नो॒ विश्वा॑नि॒ हव॑नानि जोषद्वि॒श्वश॑म्भू॒रव॑से सा॒धुक॑र्मा ॥७॥",
    "index": 14,
    "shloka_num": 7
  }
]
