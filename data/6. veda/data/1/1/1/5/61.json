[
  {
    "text": "१९ श्यावाश्व आत्रेयः । १-४, ११-१६ मरुतः, ५-८ तरन्तमहिषी शशीयसी, ९ वैददश्विः पुरुमीळहः, १० वैददश्विस्तरन्तः, १७-१९ दार्भ्यो रथवीतिः । गायत्री, ३ निचृत्, ५ अनुष्टुप्, ९ सतोबृहती ।",
    "index": 0,
    "shloka_num": null
  },
  {
    "text": "के ष्ठा॑ नरः॒ श्रेष्ठ॑तमा॒ य एक॑एक आय॒य ।\nप॒र॒मस्याः॑ परा॒वतः॑ ॥१॥",
    "index": 1,
    "shloka_num": 1
  },
  {
    "text": "क्व१ वोऽश्वाः॒ क्वा॒३भीश॑वः क॒थं शे॑क क॒था य॑य ।\nपृ॒ष्ठे सदो॑ न॒सोर्यमः॑ ॥२॥",
    "index": 2,
    "shloka_num": 2
  },
  {
    "text": "ज॒घने॒ चोद॑ एषां॒ वि स॒क्थानि॒ नरो॑ यमुः ।\nपु॒त्र॒कृ॒थे न जन॑यः ॥३॥",
    "index": 3,
    "shloka_num": 3
  },
  {
    "text": "परा॑ वीरास एतन॒ मर्या॑सो॒ भद्र॑जानयः ।\nअ॒ग्नि॒तपो॒ यथास॑थ ॥४॥",
    "index": 4,
    "shloka_num": 4
  },
  {
    "text": "सन॒त् साश्व्यं॑ प॒शुमु॒त गव्यं॑ श॒ताव॑यम् ।\nश्या॒वाश्व॑स्तुताय॒ या दोर्वी॒रायो॑प॒बर्बृ॑हत् ॥५॥",
    "index": 5,
    "shloka_num": 5
  },
  {
    "text": "उ॒त त्वा॒ स्त्री शशी॑यसी पुं॒सो भ॑वति॒ वस्य॑सी ।\nअदे॑वत्रादरा॒धसः॑ ॥६॥",
    "index": 6,
    "shloka_num": 6
  },
  {
    "text": "वि या जा॒नाति॒ जसु॑रिं॒ वि तृष्य॑न्तं॒ वि का॒मिन॑म् ।\nदे॒व॒त्रा कृ॑णु॒ते मनः॑ ॥७॥",
    "index": 7,
    "shloka_num": 7
  },
  {
    "text": "उ॒त घा॒ नेमो॒ अस्तु॑तः॒ पुमाँ॒ इति॑ ब्रुवे प॒णिः ।\nस वैर॑देय॒ इत् स॒मः ॥८॥",
    "index": 8,
    "shloka_num": 8
  },
  {
    "text": "उ॒त मे॑ऽरपद् युव॒तिर्म॑म॒न्दुषी॒ प्रति॑ श्या॒वाय॑ वर्त॒निम् ।\nवि रोहि॑ता पुरुमी॒ळहाय॑ येमतु॒र्विप्रा॑य दी॒र्घय॑शसे ॥९॥",
    "index": 9,
    "shloka_num": 9
  },
  {
    "text": "यो मे॑ धेनू॒नां श॒तं वैद॑दश्वि॒र्यथा॒ दद॑त् ।\nत॒र॒न्त इ॑व मं॒हना॑ ॥१०॥",
    "index": 10,
    "shloka_num": 10
  },
  {
    "text": "॥ य ईं॒ वह॑न्त आ॒शुभिः॒ पिब॑न्तो मदि॒रं मधु॑ ।\nअत्र॒ श्रवां॑सि दधिरे ॥११॥",
    "index": 11,
    "shloka_num": 11
  },
  {
    "text": "॥ येषां॑ श्रि॒याधि॒ रोद॑सी वि॒भ्राज॑न्ते॒ रथे॒ष्वा ।\nदि॒वि रु॒क्म इ॑वो॒परि॑ ॥१२॥",
    "index": 12,
    "shloka_num": 12
  },
  {
    "text": "युवा॒ स मारु॑तो ग॒णस्त्वे॒षर॑थो॒ अने॑द्यः ।\nशु॒भं॒यावाप्र॑तिष्कुतः ॥१३॥",
    "index": 13,
    "shloka_num": 13
  },
  {
    "text": "को वे॑द नू॒नमे॑षां॒ यत्रा॒ मद॑न्ति॒ धूत॑यः ।\nऋ॒तजा॑ता अरे॒पसः॑ ॥१४॥",
    "index": 14,
    "shloka_num": 14
  },
  {
    "text": "यू॒यं मर्तं॑ विपन्यवः प्रणे॒तार॑ इ॒त्था धि॒या ।\nश्रोता॑रो॒ याम॑हूतिषु ॥१५॥",
    "index": 15,
    "shloka_num": 15
  },
  {
    "text": "ते नो॒ वसू॑नि॒ काम्या॑ पुरुश्च॒न्द्रा रि॑शादसः ।\nआ य॑ज्ञियासो ववृत्तन ॥१६॥",
    "index": 16,
    "shloka_num": 16
  },
  {
    "text": "ए॒तं मे॒ स्तोम॑मूर्म्ये दा॒र्भ्याय॒ परा॑ वह ।\nगिरो॑ देवि र॒थीरि॑व ॥१७॥",
    "index": 17,
    "shloka_num": 17
  },
  {
    "text": "उ॒त मे॑ वोचता॒दिति॑ सु॒तसो॑मे॒ रथ॑वीतौ ।\nन कामो॒ अप॑ वेति मे ॥१८॥",
    "index": 18,
    "shloka_num": 18
  },
  {
    "text": "ए॒ष क्षे॑ति॒ रथ॑वीतिर्म॒घवा॒ गोम॑ती॒रनु॑ ।\nपर्व॑ते॒ष्वप॑श्रितः ॥१९॥",
    "index": 19,
    "shloka_num": 19
  }
]
