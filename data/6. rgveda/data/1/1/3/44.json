[
  {
    "text": "५ गाथिनो विश्वामित्रः । इन्द्रः । बृहती ।",
    "index": 0,
    "shloka_num": null
  },
  {
    "text": "अ॒यं ते॑ अस्तु हर्य॒तः सोम॒ आ हरि॑भिः सु॒तः ।",
    "index": 1,
    "shloka_num": null
  },
  {
    "text": "जु॒षा॒ण इ॑न्द्र॒ हरि॑भिर्न॒ आ ग॒ह्या ति॑ष्ठ॒ हरि॑तं॒ रथ॑म् ॥१॥",
    "index": 2,
    "shloka_num": 1
  },
  {
    "text": "ह॒र्यन्नु॒षस॑मर्चय॒: सूर्यं॑ ह॒र्यन्न॑रोचयः ।",
    "index": 3,
    "shloka_num": null
  },
  {
    "text": "वि॒द्वाँश्चि॑कि॒त्वान् ह॑र्यश्व वर्धस॒ इन्द्र॒ विश्वा॑ अ॒भि श्रिय॑: ॥२॥",
    "index": 4,
    "shloka_num": 2
  },
  {
    "text": "द्यामिन्द्रो॒ हरि॑धायसं पृथि॒वीं हरि॑वर्पसम् ।",
    "index": 5,
    "shloka_num": null
  },
  {
    "text": "अधा॑रयद्ध॒रितो॒र्भूरि॒ भोज॑नं॒ ययो॑र॒न्तर्हरि॒श्चर॑त् ॥३॥",
    "index": 6,
    "shloka_num": 3
  },
  {
    "text": "ज॒ज्ञा॒नो हरि॑तो॒ वृषा॒ विश्व॒मा भा॑ति रोच॒नम् ।",
    "index": 7,
    "shloka_num": null
  },
  {
    "text": "हर्य॑श्वो॒ हरि॑तं धत्त॒ आयु॑ध॒मा वज्रं॑ बा॒ह्वोर्हरि॑म् ॥४॥",
    "index": 8,
    "shloka_num": 4
  },
  {
    "text": "इन्द्रो॑ ह॒र्यन्त॒मर्जु॑नं॒ वज्रं॑ शु॒क्रैर॒भीवृ॑तम् ।",
    "index": 9,
    "shloka_num": null
  },
  {
    "text": "अपा॑वृणो॒द्धरि॑भि॒रद्रि॑भिः सु॒तमुद् गा हरि॑भिराजत ॥५॥",
    "index": 10,
    "shloka_num": 5
  }
]
