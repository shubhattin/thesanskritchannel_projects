[
  {
    "text": "१२ मधुच्छन्दा वैश्वामित्रः । १-३ अश्विनौ, ४-६ इन्द्र, ७-९ विश्वेदेवाः,",
    "index": 0,
    "shloka_num": null
  },
  {
    "text": "१०-१२ सरस्वती ।\nगायत्री ।\nअश्वि॑ना॒ यज्व॑री॒रिषो॒ द्रव॑त्पाणी॒ शुभ॑स्पती ।\nपुरु॑भुजा चन॒स्यत॑म् ॥१॥",
    "index": 1,
    "shloka_num": 1
  },
  {
    "text": "अश्वि॑ना॒ पुरु॑दंससा॒ नरा॒ शवी॑रया धि॒या ।\nधिष्ण्या॒ वन॑तं॒ गिरः॑ ॥२॥",
    "index": 2,
    "shloka_num": 2
  },
  {
    "text": "दस्रा॑ यु॒वाक॑वः सु॒ता नास॑त्या वृ॒क्तब॑र्हिषः ।\nआ या॑तं रुद्रवर्तनी ॥३॥",
    "index": 3,
    "shloka_num": 3
  },
  {
    "text": "इन्द्रा या॑हि चित्रभानो सु॒ता इ॒मे त्वा॒यवः॑ ।\nअण्वी॑भि॒स्तना॑ पू॒तासः॑ ॥४॥",
    "index": 4,
    "shloka_num": 4
  },
  {
    "text": "इन्द्रा या॑हि धि॒येषि॒तो विप्र॑जूतः सु॒ताव॑तः ।\nउप॒ ब्रह्मा॑णि वा॒घतः॑ ॥५॥",
    "index": 5,
    "shloka_num": 5
  },
  {
    "text": "इन्द्रा या॑हि॒ तूतु॑जान॒ उप॒ ब्रह्मा॑णि हरिवः ।\nसु॒ते द॑धिष्व न॒श्चनः॑ ॥६॥",
    "index": 6,
    "shloka_num": 6
  },
  {
    "text": "ओमा॑सश्चर्षणीधृतो॒ विश्वे॑ देवास॒ आ ग॑त ।\nदा॒श्वांसो॑ दा॒शुषः॑ सु॒तम् ॥७॥",
    "index": 7,
    "shloka_num": 7
  },
  {
    "text": "विश्वे॑ दे॒वासो॑ अ॒प्तुरः॑ सु॒तमा ग॑न्त॒ तूर्ण॑यः ।\nउ॒स्रा इ॑व॒ स्वस॑राणि ॥८॥",
    "index": 8,
    "shloka_num": 8
  },
  {
    "text": "विश्वे॑ दे॒वासो॑ अ॒स्रिध॒ एहि॑मायासो अ॒द्रुहः॑ ।\nमेधं॑ जुषन्त॒ वह्न॑यः ॥९ पा॒व॒का नः॒ सर॑स्वती॒ वाजे॑भिर्वा॒जिनी॑वती ।\nय॒ज्ञं व॑ष्टु धि॒याव॑सुः ॥१०॥",
    "index": 9,
    "shloka_num": 10
  },
  {
    "text": "चो॒द॒यि॒त्री सू॒नृता॑नां॒ चेत॑न्ती सुमती॒नाम् ।\nय॒ज्ञं द॑धे॒ सर॑स्वती ॥११॥",
    "index": 10,
    "shloka_num": 11
  },
  {
    "text": "म॒हो अर्णः॒ सर॑स्वती॒ प्र चे॑तयति के॒तुना॑ ।\nधियो॒ विश्वा॒ वि रा॑जति ॥१२॥",
    "index": 11,
    "shloka_num": 12
  }
]
