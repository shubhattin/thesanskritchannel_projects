[
  {
    "text": "७ आत्रेयी अपाला । इन्द्रः । अनुष्टुप् , १-२ पंक्तिः ।",
    "index": 0,
    "shloka_num": null
  },
  {
    "text": "क॒न्या॒३ वार॑वाय॒ती सोम॒मपि॑ स्रु॒तावि॑दत् ।\nअस्तं॒ भर॑न्त्यब्रवी॒दिन्द्रा॑य सुनवै त्वा श॒क्राय॑ सुनवै त्वा ॥१॥",
    "index": 1,
    "shloka_num": 1
  },
  {
    "text": "अ॒सौ य एषि॑ वीर॒को गृ॒हंगृ॑हं वि॒चाक॑शद् ।\nइ॒मं जम्भ॑सुतं पिब धा॒नाव॑न्तं कर॒म्भिण॑मपू॒पव॑न्तमु॒क्थिन॑म् ॥२॥",
    "index": 2,
    "shloka_num": 2
  },
  {
    "text": "आ च॒न त्वा॑ चिकित्सा॒मोऽधि॑ च॒न त्वा॒ नेम॑सि ।\nशनै॑रिव शन॒कैरि॒वेन्द्रा॑येन्दो॒ परि॑ स्रव ॥३॥",
    "index": 3,
    "shloka_num": 3
  },
  {
    "text": "कु॒विच्छक॑त्कु॒वित्कर॑त्कु॒विन्नो॒ वस्य॑स॒स्कर॑त् ।\nकु॒वित्प॑ति॒द्विषो॑ य॒तीरिन्द्रे॑ण सं॒गमा॑महै ॥४॥",
    "index": 4,
    "shloka_num": 4
  },
  {
    "text": "इ॒मानि॒ त्रीणि॑ वि॒ष्टपा॒ तानी॑न्द्र॒ वि रो॑हय ।\nशिर॑स्त॒तस्यो॒र्वरा॒मादि॒दं म॒ उपो॒दरे॑ ॥५॥",
    "index": 5,
    "shloka_num": 5
  },
  {
    "text": "अ॒सौ च॒ या न॑ उ॒र्वरादि॒मां त॒न्वं१ मम॑ ।\nअथो॑ त॒तस्य॒ यच्छिरः॒ सर्वा॒ ता रो॑म॒शा कृ॑धि ॥६॥",
    "index": 6,
    "shloka_num": 6
  },
  {
    "text": "खे रथ॑स्य॒ खेऽन॑सः॒ खे यु॒गस्य॑ शतक्रतो ।\nअ॒पा॒लामि॑न्द्र॒ त्रिष्पू॒त्व्यकृ॑णोः॒ सूर्य॑त्वचम् ॥७॥",
    "index": 7,
    "shloka_num": 7
  }
]
