[
  {
    "text": "१५ वामदेवो गौतमः । इन्द्रः । गायत्री, ३ पाद निचृत् ।",
    "index": 0,
    "shloka_num": null
  },
  {
    "text": "कया॑ नश्चि॒त्र आ भु॑वदू॒ती स॒दावृ॑ध॒: सखा॑ ।\nकया॒ शचि॑ष्ठया वृ॒ता ॥१॥",
    "index": 1,
    "shloka_num": 1
  },
  {
    "text": "कस्त्वा॑ स॒त्यो मदा॑नां॒ मंहि॑ष्ठो मत्स॒दन्ध॑सः ।\nदृ॒ळहा चि॑दा॒रुजे॒ वसु॑ ॥२॥",
    "index": 2,
    "shloka_num": 2
  },
  {
    "text": "अ॒भी षु ण॒: सखी॑नामवि॒ता ज॑रितॄ॒णाम् ।\nश॒तं भ॑वास्यू॒तिभि॑: ॥३॥",
    "index": 3,
    "shloka_num": 3
  },
  {
    "text": "अ॒भी न॒ आ व॑वृत्स्व च॒क्रं न वृ॒त्तमर्व॑तः ।\nनि॒युद्भि॑श्चर्षणी॒नाम् ॥४॥",
    "index": 4,
    "shloka_num": 4
  },
  {
    "text": "प्र॒वता॒ हि क्रतू॑ना॒मा हा॑ प॒देव॒ गच्छ॑सि ।\nअभ॑क्षि॒ सूर्ये॒ सचा॑ ॥५॥",
    "index": 5,
    "shloka_num": 5
  },
  {
    "text": "सं यत्त॑ इन्द्र म॒न्यव॒: सं च॒क्राणि॑ दधन्वि॒रे ।\nअध॒ त्वे अध॒ सूर्ये॑ ॥६॥",
    "index": 6,
    "shloka_num": 6
  },
  {
    "text": "उ॒त स्मा॒ हि त्वामा॒हुरिन्म॒घवा॑नं शचीपते ।\nदाता॑र॒मवि॑दीधयुम् ॥७॥",
    "index": 7,
    "shloka_num": 7
  },
  {
    "text": "उ॒त स्मा॑ स॒द्य इत् परि॑ शशमा॒नाय॑ सुन्व॒ते ।\nपु॒रू चि॑न्मंहसे॒ वसु॑ ॥८॥",
    "index": 8,
    "shloka_num": 8
  },
  {
    "text": "न॒हि ष्मा॑ ते श॒तं च॒न राधो॒ वर॑न्त आ॒मुर॑: ।\nन च्यौ॒त्नानि॑ करिष्य॒तः ॥९॥",
    "index": 9,
    "shloka_num": 9
  },
  {
    "text": "अ॒स्माँ अ॑वन्तु ते श॒तम॒स्मान् त्स॒हस्र॑मू॒तय॑: ।\nअ॒स्मान् विश्वा॑ अ॒भिष्ट॑यः ॥१०॥",
    "index": 10,
    "shloka_num": 10
  },
  {
    "text": "अ॒स्माँ इ॒हा वृ॑णीष्व स॒ख्याय॑ स्व॒स्तये॑ ।\nम॒हो रा॒ये दि॒वित्म॑ते ॥११॥",
    "index": 11,
    "shloka_num": 11
  },
  {
    "text": "अ॒स्माँ अ॑विड्ढि वि॒श्वहेन्द्र॑ रा॒या परी॑णसा ।\nअ॒स्मान् विश्वा॑भिरू॒तिभि॑: ॥१२॥",
    "index": 12,
    "shloka_num": 12
  },
  {
    "text": "अ॒स्मभ्यं॒ ताँ अपा॑ वृधि व्र॒जाँ अस्ते॑व॒ गोम॑तः ।\nनवा॑भिरिन्द्रो॒तिभि॑: ॥१३॥",
    "index": 13,
    "shloka_num": 13
  },
  {
    "text": "अ॒स्माकं॑ धृष्णु॒या रथो॑ द्यु॒माँ इ॒न्द्रान॑पच्युतः ।\nग॒व्युर॑श्व॒युरी॑यते ॥१४॥",
    "index": 14,
    "shloka_num": 14
  },
  {
    "text": "अ॒स्माक॑मुत्त॒मं कृ॑धि॒ श्रवो॑ दे॒वेषु॑ सूर्य ।\nवर्षि॑ष्ठं॒ द्यामि॑वो॒परि॑ ॥१५॥",
    "index": 15,
    "shloka_num": 15
  }
]
