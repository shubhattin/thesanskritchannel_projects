[
  {
    "text": "३० विश्वमना वैयश्व:  । अग्नि :  ।उष्णिक्  ।",
    "index": 0,
    "shloka_num": null
  },
  {
    "text": "ईळि॑ष्वा॒ हि प्र॑ती॒व्यं१ यज॑स्व जा॒तवे॑दसम्  । च॒रि॒ष्णुधू॑म॒मगृ॑भीतशोचिषम्  ॥१॥",
    "index": 1,
    "shloka_num": 1
  },
  {
    "text": "दा॒मानं॑ विश्वचर्षणे॒ऽग्निं वि॑श्वमनो गि॒रा  । उ॒त स्तु॑षे॒ विष्प॑र्धसो॒ रथा॑नाम्  ॥२॥",
    "index": 2,
    "shloka_num": 2
  },
  {
    "text": "येषा॑माबा॒ध ऋ॒ग्मिय॑ इ॒षः पृ॒क्षश्च॑ नि॒ग्रभे॑  । उ॒प॒विदा॒ वह्नि॑र्विन्दते॒ वसु॑  ॥३॥",
    "index": 3,
    "shloka_num": 3
  },
  {
    "text": "उद॑स्य शो॒चिर॑स्थाद्दीदि॒युषो॒ व्य१जर॑म्  । तपु॑र्जम्भस्य सु॒द्युतो॑ गण॒श्रिय॑:  ॥४॥",
    "index": 4,
    "shloka_num": 4
  },
  {
    "text": "उदु॑ तिष्ठ स्वध्वर॒ स्तवा॑नो दे॒व्या कृ॒पा  । अ॒भि॒ख्या भा॒सा बृ॑ह॒ता शु॑शु॒क्वनि॑:  ॥५॥",
    "index": 5,
    "shloka_num": 5
  },
  {
    "text": "अग्ने॑ या॒हि सु॑श॒स्तिभि॑र्ह॒व्या जुह्वा॑न आनु॒षक्  । यथा॑ दू॒तो ब॒भूथ॑ हव्य॒वाह॑नः  ॥६॥",
    "index": 6,
    "shloka_num": 6
  },
  {
    "text": "अ॒ग्निं व॑: पू॒र्व्यं हु॑वे॒ होता॑रं चर्षणी॒नाम्  । तम॒या वा॒चा गृ॑णे॒ तमु॑ वः स्तुषे  ॥७॥",
    "index": 7,
    "shloka_num": 7
  },
  {
    "text": "य॒ज्ञेभि॒रद्भु॑तक्रतुं॒ यं कृ॒पा सू॒दय॑न्त॒ इत्  । मि॒त्रं न जने॒ सुधि॑तमृ॒ताव॑नि  ॥८॥",
    "index": 8,
    "shloka_num": 8
  },
  {
    "text": "ऋ॒तावा॑नमृतायवो य॒ज्ञस्य॒ साध॑नं गि॒रा  । उपो॑ एनं जुजुषु॒र्नम॑सस्प॒दे  ॥९॥",
    "index": 9,
    "shloka_num": 9
  },
  {
    "text": "अच्छा॑ नो॒ अङ्गि॑रस्तमं य॒ज्ञासो॑ यन्तु सं॒यत॑:  । होता॒ यो अस्ति॑ वि॒क्ष्वा य॒शस्त॑मः  ॥१०॥",
    "index": 10,
    "shloka_num": 10
  },
  {
    "text": "अग्ने॒ तव॒ त्ये अ॑ज॒रेन्धा॑नासो बृ॒हद्भाः  । अश्वा॑ इव॒ वृष॑णस्तविषी॒यव॑:  ॥११॥",
    "index": 11,
    "shloka_num": 11
  },
  {
    "text": "स त्वं न॑ ऊर्जां पते र॒यिं रा॑स्व सु॒वीर्य॑म्  । प्राव॑ नस्तो॒के तन॑ये स॒मत्स्वा  ॥१२॥",
    "index": 12,
    "shloka_num": 12
  },
  {
    "text": "यद्वा उ॑ वि॒श्पति॑: शि॒तः सुप्री॑तो॒ मनु॑षो वि॒शि  । विश्वेद॒ग्निः प्रति॒ रक्षां॑सि सेधति  ॥१३॥",
    "index": 13,
    "shloka_num": 13
  },
  {
    "text": "श्रु॒ष्ट्य॑ग्ने॒ नव॑स्य मे॒ स्तोम॑स्य वीर विश्पते  । नि मा॒यिन॒स्तपु॑षा र॒क्षसो॑ दह  ॥१४॥",
    "index": 14,
    "shloka_num": 14
  },
  {
    "text": "न तस्य॑ मा॒यया॑ च॒न रि॒पुरी॑शीत॒ मर्त्य॑:  । यो अ॒ग्नये॑ द॒दाश॑ ह॒व्यदा॑तिभिः  ॥१५॥",
    "index": 15,
    "shloka_num": 15
  },
  {
    "text": "व्य॑श्वस्त्वा वसु॒विद॑मुक्ष॒ण्युर॑प्रीणा॒दृषि॑:  । म॒हो रा॒ये तमु॑ त्वा॒ समि॑धीमहि  ॥१६॥",
    "index": 16,
    "shloka_num": 16
  },
  {
    "text": "उ॒शना॑ का॒व्यस्त्वा॒ नि होता॑रमसादयत्  । आ॒य॒जिं त्वा॒ मन॑वे जा॒तवे॑दसम्  ॥१७॥",
    "index": 17,
    "shloka_num": 17
  },
  {
    "text": "विश्वे॒ हि त्वा॑ स॒जोष॑सो दे॒वासो॑ दू॒तमक्र॑त  । श्रु॒ष्टी दे॑व प्रथ॒मो य॒ज्ञियो॑ भुवः  ॥१८॥",
    "index": 18,
    "shloka_num": 18
  },
  {
    "text": "इ॒मं घा॑ वी॒रो अ॒मृतं॑ दू॒तं कृ॑ण्वीत॒ मर्त्य॑:  । पा॒व॒कं कृ॒ष्णव॑र्तनिं॒ विहा॑यसम्  ॥१९॥",
    "index": 19,
    "shloka_num": 19
  },
  {
    "text": "तं हु॑वेम य॒तस्रु॑चः सु॒भासं॑ शु॒क्रशो॑चिषम्  । वि॒शाम॒ग्निम॒जरं॑ प्र॒त्नमीड्य॑म्  ॥२०॥",
    "index": 20,
    "shloka_num": 20
  },
  {
    "text": "यो अ॑स्मै ह॒व्यदा॑तिभि॒राहु॑तिं॒ मर्तोऽवि॑धत्  । भूरि॒ पोषं॒ स ध॑त्ते वी॒रव॒द्यश॑:  ॥२१॥",
    "index": 21,
    "shloka_num": 21
  },
  {
    "text": "प्र॒थ॒मं जा॒तवे॑दसम॒ग्निं य॒ज्ञेषु॑ पू॒र्व्यम्  । प्रति॒ स्रुगे॑ति॒ नम॑सा ह॒विष्म॑ती  ॥२२॥",
    "index": 22,
    "shloka_num": 22
  },
  {
    "text": "आभि॑र्विधेमा॒ग्नये॒ ज्येष्ठा॑भिर्व्यश्व॒वत्  । मंहि॑ष्ठाभिर्म॒तिभि॑: शु॒क्रशो॑चिषे  ॥२३॥",
    "index": 23,
    "shloka_num": 23
  },
  {
    "text": "नू॒नम॑र्च॒ विहा॑यसे॒ स्तोमे॑भिः स्थूरयूप॒वत्  । ऋषे॑ वैयश्व॒ दम्या॑या॒ग्नये॑  ॥२४॥",
    "index": 24,
    "shloka_num": 24
  },
  {
    "text": "अति॑थिं॒ मानु॑षाणां सू॒नुं वन॒स्पती॑नाम्  । विप्रा॑ अ॒ग्निमव॑से प्र॒त्नमी॑ळते  ॥२५॥",
    "index": 25,
    "shloka_num": 25
  },
  {
    "text": "म॒हो विश्वाँ॑ अ॒भि ष॒तो॒३ऽभि ह॒व्यानि॒ मानु॑षा  । अग्ने॒ नि ष॑त्सि॒ नम॒साधि॑ ब॒र्हिषि॑  ॥२६॥",
    "index": 26,
    "shloka_num": 26
  },
  {
    "text": "वंस्वा॑ नो॒ वार्या॑ पु॒रु वंस्व॑ रा॒यः पु॑रु॒स्पृह॑:  । सु॒वीर्य॑स्य प्र॒जाव॑तो॒ यश॑स्वतः  ॥२७॥",
    "index": 27,
    "shloka_num": 27
  },
  {
    "text": "त्वं व॑रो सु॒षाम्णेऽग्ने॒ जना॑य चोदय  । सदा॑ वसो रा॒तिं य॑विष्ठ॒ शश्व॑ते  ॥२८॥",
    "index": 28,
    "shloka_num": 28
  },
  {
    "text": "त्वं हि सु॑प्र॒तूरसि॒ त्वं नो॒ गोम॑ती॒रिष॑:  । म॒हो रा॒यः सा॒तिम॑ग्ने॒ अपा॑ वृधि  ॥२९॥",
    "index": 29,
    "shloka_num": 29
  },
  {
    "text": "अग्ने॒ त्वं य॒शा अ॒स्या मि॒त्रावरु॑णा वह  । ऋ॒तावा॑ना स॒म्राजा॑ पू॒तद॑क्षसा  ॥३०॥",
    "index": 30,
    "shloka_num": 30
  }
]
