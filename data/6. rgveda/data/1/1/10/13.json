[
  {
    "text": "५ आङ्गिर्हविर्धानः । विवस्वानादित्यो वा । हविर्धाने । त्रिष्टुप्, ५ जगती ।",
    "index": 0,
    "shloka_num": null
  },
  {
    "text": "यु॒जे वां॒ ब्रह्म॑ पू॒र्व्यं नमो॑भि॒र्वि श्लोक॑ एतु प॒थ्ये॑व सू॒रेः  ।",
    "index": 1,
    "shloka_num": null
  },
  {
    "text": "शृ॒ण्वन्तु॒ विश्वे॑ अ॒मृत॑स्य पु॒त्रा आ ये धामा॑नि दि॒व्यानि॑ त॒स्थुः  ॥१॥",
    "index": 2,
    "shloka_num": 1
  },
  {
    "text": "य॒मे इ॑व॒ यत॑माने॒ यदैतं॒ प्र वां॑ भर॒न्मानु॑षा देव॒यन्त॑:  ।",
    "index": 3,
    "shloka_num": null
  },
  {
    "text": "आ सी॑दतं॒ स्वमु॑ लो॒कं विदा॑ने स्वास॒स्थे भ॑वत॒मिन्द॑वे नः  ॥२॥",
    "index": 4,
    "shloka_num": 2
  },
  {
    "text": "पञ्च॑ प॒दानि॑ रु॒पो अन्व॑रोहं॒ चतु॑ष्पदी॒मन्वे॑मि व्र॒तेन॑  ।",
    "index": 5,
    "shloka_num": null
  },
  {
    "text": "अ॒क्षरे॑ण॒ प्रति॑ मिम ए॒तामृ॒तस्य॒ नाभा॒वधि॒ सं पु॑नामि  ॥३॥",
    "index": 6,
    "shloka_num": 3
  },
  {
    "text": "दे॒वेभ्य॒: कम॑वृणीत मृ॒त्युं प्र॒जायै॒ कम॒मृतं॒ नावृ॑णीत  ।",
    "index": 7,
    "shloka_num": null
  },
  {
    "text": "बृह॒स्पतिं॑ य॒ज्ञम॑कृण्वत॒ ऋषिं॑ प्रि॒यां य॒मस्त॒न्वं१ प्रारि॑रेचीत्  ॥४॥",
    "index": 8,
    "shloka_num": 4
  },
  {
    "text": "स॒प्त क्ष॑रन्ति॒ शिश॑वे म॒रुत्व॑ते पि॒त्रे पु॒त्रासो॒ अप्य॑वीवतन्नृ॒तम्  ।",
    "index": 9,
    "shloka_num": null
  },
  {
    "text": "उ॒भे इद॑स्यो॒भय॑स्य राजत उ॒भे य॑तेते उ॒भय॑स्य पुष्यतः  ॥५॥",
    "index": 10,
    "shloka_num": 5
  }
]
