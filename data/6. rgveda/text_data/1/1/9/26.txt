६ इध्मवाहो दार्ढच्युत:  । पवमान: सोम:  । गायत्री  ।
तम॑मृक्षन्त वा॒जिन॑मु॒पस्थे॒ अदि॑ते॒रधि॑  । विप्रा॑सो॒ अण्व्या॑ धि॒या  ॥१॥
तं गावो॑ अ॒भ्य॑नूषत स॒हस्र॑धार॒मक्षि॑तम्  । इन्दुं॑ ध॒र्तार॒मा दि॒वः  ॥२॥
तं वे॒धां मे॒धया॑ह्य॒न्पव॑मान॒मधि॒ द्यवि॑  । ध॒र्ण॒सिं भूरि॑धायसम्  ॥३॥
तम॑ह्यन्भु॒रिजो॑र्धि॒या सं॒वसा॑नं वि॒वस्व॑तः  । पतिं॑ वा॒चो अदा॑भ्यम्  ॥४॥
तं साना॒वधि॑ जा॒मयो॒ हरिं॑ हिन्व॒न्त्यद्रि॑भिः  । ह॒र्य॒तं भूरि॑चक्षसम्  ॥५॥
तं त्वा॑ हिन्वन्ति वे॒धस॒: पव॑मान गिरा॒वृध॑म्  । इन्द॒विन्द्रा॑य मत्स॒रम्  ॥६॥
