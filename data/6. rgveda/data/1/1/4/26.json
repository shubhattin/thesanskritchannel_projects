[
  {
    "text": "७ वामदेवो गौतमः, १-३ इन्द्रो वा । १-३ इन्द्रः, आत्मा वा, ४-७ श्येनः । त्रिष्टुप् ।",
    "index": 0,
    "shloka_num": null
  },
  {
    "text": "अ॒हं मनु॑रभवं॒ सूर्य॑श्चा॒हं क॒क्षीवाँ॒ ऋषि॑रस्मि॒ विप्र॑:  ।",
    "index": 1,
    "shloka_num": null
  },
  {
    "text": "अ॒हं कुत्स॑मार्जुने॒यं न्यृ॑ञ्जे॒ऽहं क॒विरु॒शना॒ पश्य॑ता मा  ॥१॥",
    "index": 2,
    "shloka_num": 1
  },
  {
    "text": "अ॒हं भूमि॑मददा॒मार्या॑या॒ऽहं वृ॒ष्टिं दा॒शुषे॒ मर्त्या॑य  ।",
    "index": 3,
    "shloka_num": null
  },
  {
    "text": "अ॒हम॒पो अ॑नयं वावशा॒ना मम॑ दे॒वासो॒ अनु॒ केत॑मायन्  ॥२॥",
    "index": 4,
    "shloka_num": 2
  },
  {
    "text": "अ॒हं पुरो॑ मन्दसा॒नो व्यै॑रं॒ नव॑ सा॒कं न॑व॒तीः शम्ब॑रस्य  ।",
    "index": 5,
    "shloka_num": null
  },
  {
    "text": "श॒त॒त॒मं वे॒श्यं॑ स॒र्वता॑ता॒ दिवो॑दासमतिथि॒ग्वं यदाव॑म्  ॥३॥",
    "index": 6,
    "shloka_num": 3
  },
  {
    "text": "प्र सु ष विभ्यो॑ मरुतो॒ विर॑स्तु॒ प्र श्ये॒नः श्ये॒नेभ्य॑ आशु॒पत्वा॑  ।",
    "index": 7,
    "shloka_num": null
  },
  {
    "text": "अ॒च॒क्रया॒ यत् स्व॒धया॑ सुप॒र्णो ह॒व्यं भर॒न्मन॑वे दे॒वजु॑ष्टम्  ॥४॥",
    "index": 8,
    "shloka_num": 4
  },
  {
    "text": "भर॒द् यदि॒ विरतो॒ वेवि॑जानः प॒थोरुणा॒ मनो॑जवा असर्जि  ।",
    "index": 9,
    "shloka_num": null
  },
  {
    "text": "तूयं॑ ययौ॒ मधु॑ना सो॒म्येनो॒त श्रवो॑ विविदे श्ये॒नो अत्र॑  ॥५॥",
    "index": 10,
    "shloka_num": 5
  },
  {
    "text": "ऋ॒जी॒पी श्ये॒नो दद॑मानो अं॒शुं प॑रा॒वत॑: शकु॒नो म॒न्द्रं मद॑म्  ।",
    "index": 11,
    "shloka_num": null
  },
  {
    "text": "सोमं॑ भरद् दादृहा॒णो दे॒वावा॑न् दि॒वो अ॒मुष्मा॒दुत्त॑रादा॒दाय॑  ॥६॥",
    "index": 12,
    "shloka_num": 6
  },
  {
    "text": "आ॒दाय॑ श्ये॒नो अ॑भर॒त् सोमं॑ स॒हस्रं॑ स॒वाँ अ॒युतं॑ च सा॒कम्  ।",
    "index": 13,
    "shloka_num": null
  },
  {
    "text": "अत्रा॒ पुरं॑धिरजहा॒दरा॑ती॒र्मदे॒ सोम॑स्य मू॒रा अमू॑रः  ॥७॥",
    "index": 14,
    "shloka_num": 7
  }
]
