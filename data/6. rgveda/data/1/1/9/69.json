[
  {
    "text": "१० हिरण्यस्तूप आङ्गिरस:  । पवमान: सोम:  ।जगती ,९-१० त्रिष्टुप्  ।",
    "index": 0,
    "shloka_num": null
  },
  {
    "text": "इषु॒र्न धन्व॒न्प्रति॑ धीयते म॒तिर्व॒त्सो न मा॒तुरुप॑ स॒र्ज्यूध॑नि  ।",
    "index": 1,
    "shloka_num": null
  },
  {
    "text": "उ॒रुधा॑रेव दुहे॒ अग्र॑ आय॒त्यस्य॑ व्र॒तेष्वपि॒ सोम॑ इष्यते  ॥१॥",
    "index": 2,
    "shloka_num": 1
  },
  {
    "text": "उपो॑ म॒तिः पृ॒च्यते॑ सि॒च्यते॒ मधु॑ म॒न्द्राज॑नी चोदते अ॒न्तरा॒सनि॑  ।",
    "index": 3,
    "shloka_num": null
  },
  {
    "text": "पव॑मानः संत॒निः प्र॑घ्न॒तामि॑व॒ मधु॑मान्द्र॒प्सः परि॒ वार॑मर्षति  ॥२॥",
    "index": 4,
    "shloka_num": 2
  },
  {
    "text": "अव्ये॑ वधू॒युः प॑वते॒ परि॑ त्व॒चि श्र॑थ्नी॒ते न॒प्तीरदि॑तेॠ॒तं य॒ते  ।",
    "index": 5,
    "shloka_num": null
  },
  {
    "text": "हरि॑रक्रान्यज॒तः सं॑य॒तो मदो॑ नृ॒म्णा शिशा॑नो महि॒षो न शो॑भते  ॥३॥",
    "index": 6,
    "shloka_num": 3
  },
  {
    "text": "उ॒क्षा मि॑माति॒ प्रति॑ यन्ति धे॒नवो॑ दे॒वस्य॑ दे॒वीरुप॑ यन्ति निष्कृ॒तम्  ।",
    "index": 7,
    "shloka_num": null
  },
  {
    "text": "अत्य॑क्रमी॒दर्जु॑नं॒ वार॑म॒व्यय॒मत्कं॒ न नि॒क्तं परि॒ सोमो॑ अव्यत  ॥४॥",
    "index": 8,
    "shloka_num": 4
  },
  {
    "text": "अमृ॑क्तेन॒ रुश॑ता॒ वास॑सा॒ हरि॒रम॑र्त्यो निर्णिजा॒नः परि॑ व्यत  ।",
    "index": 9,
    "shloka_num": null
  },
  {
    "text": "दि॒वस्पृ॒ष्ठं ब॒र्हणा॑ नि॒र्णिजे॑ कृतोप॒स्तर॑णं च॒म्वो॑र्नभ॒स्मय॑म्  ॥५॥",
    "index": 10,
    "shloka_num": 5
  },
  {
    "text": "सूर्य॑स्येव र॒श्मयो॑ द्रावयि॒त्नवो॑ मत्स॒रास॑: प्र॒सुप॑: सा॒कमी॑रते  ।",
    "index": 11,
    "shloka_num": null
  },
  {
    "text": "तन्तुं॑ त॒तं परि॒ सर्गा॑स आ॒शवो॒ नेन्द्रा॑दृ॒ते प॑वते॒ धाम॒ किं च॒न  ॥६॥",
    "index": 12,
    "shloka_num": 6
  },
  {
    "text": "सिन्धो॑रिव प्रव॒णे नि॒म्न आ॒शवो॒ वृष॑च्युता॒ मदा॑सो गा॒तुमा॑शत  ।",
    "index": 13,
    "shloka_num": null
  },
  {
    "text": "शं नो॑ निवे॒शे द्वि॒पदे॒ चतु॑ष्पदे॒ऽस्मे वाजा॑: सोम तिष्ठन्तु कृ॒ष्टय॑:  ॥७॥",
    "index": 14,
    "shloka_num": 7
  },
  {
    "text": "आ न॑: पवस्व॒ वसु॑म॒द्धिर॑ण्यव॒दश्वा॑व॒द्गोम॒द्यव॑मत्सु॒वीर्य॑म्  ।",
    "index": 15,
    "shloka_num": null
  },
  {
    "text": "यू॒यं हि सो॑म पि॒तरो॒ मम॒ स्थन॑ दि॒वो मू॒र्धान॒: प्रस्थि॑ता वय॒स्कृत॑:  ॥८॥",
    "index": 16,
    "shloka_num": 8
  },
  {
    "text": "ए॒ते सोमा॒: पव॑मानास॒ इन्द्रं॒ रथा॑ इव॒ प्र य॑युः सा॒तिमच्छ॑  ।",
    "index": 17,
    "shloka_num": null
  },
  {
    "text": "सु॒ताः प॒वित्र॒मति॑ य॒न्त्यव्यं॑ हि॒त्वी व॒व्रिं ह॒रितो॑ वृ॒ष्टिमच्छ॑  ॥९॥",
    "index": 18,
    "shloka_num": 9
  },
  {
    "text": "इन्द॒विन्द्रा॑य बृह॒ते प॑वस्व सुमृळी॒को अ॑नव॒द्यो रि॒शादा॑:  ।",
    "index": 19,
    "shloka_num": null
  },
  {
    "text": "भरा॑ च॒न्द्राणि॑ गृण॒ते वसू॑नि दे॒वैर्द्या॑वापृथिवी॒ प्राव॑तं नः  ॥१०॥",
    "index": 20,
    "shloka_num": 10
  }
]
