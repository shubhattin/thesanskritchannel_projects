[
  {
    "text": "१५ सुदीति- पुरुमीळहावाङ्गिरसौ, तयोर्वान्यतरः । अग्निः । गायत्री, १०-१५ प्रगाथः = ( विषमा बृहती, समा सतोबृहती ) ।",
    "index": 0,
    "shloka_num": null
  },
  {
    "text": "त्वं नो॑ अग्ने॒ महो॑भिः पा॒हि विश्व॑स्या॒ अरा॑तेः ।\nउ॒त द्वि॒षो मर्त्य॑स्य ॥१॥",
    "index": 1,
    "shloka_num": 1
  },
  {
    "text": "न॒हि म॒न्युः पौरु॑षेय॒ ईशे॒ हि वः॑ प्रियजात ।\nत्वमिद॑सि॒ क्षपा॑वान् ॥२॥",
    "index": 2,
    "shloka_num": 2
  },
  {
    "text": "स नो॒ विश्वे॑भिर्दे॒वेभि॒रूर्जो॑ नपा॒द्भद्र॑शोचे ।\nर॒यिं दे॑हि वि॒श्ववा॑रम् ॥३॥",
    "index": 3,
    "shloka_num": 3
  },
  {
    "text": "न तम॑ग्ने॒ अरा॑तयो॒ मर्तं॑ युवन्त रा॒यः ।\nयं त्राय॑से दा॒श्वांस॑म् ॥४॥",
    "index": 4,
    "shloka_num": 4
  },
  {
    "text": "यं त्वं वि॑प्र मे॒धसा॑ता॒वग्ने॑ हि॒नोषि॒ धना॑य ।\nस तवो॒ती गोषु॒ गन्ता॑ ॥५॥",
    "index": 5,
    "shloka_num": 5
  },
  {
    "text": "त्वं र॒यिं पु॑रु॒वीर॒मग्ने॑ दा॒शुषे॒ मर्ता॑य ।\nप्र णो॑ नय॒ वस्यो॒ अच्छ॑ ॥६॥",
    "index": 6,
    "shloka_num": 6
  },
  {
    "text": "उ॒रु॒ष्या णो॒ मा परा॑ दा अघाय॒ते जा॑तवेदः ।\nदु॒रा॒ध्ये॒३ मर्ता॑य ॥७॥",
    "index": 7,
    "shloka_num": 7
  },
  {
    "text": "अग्ने॒ माकि॑ष्टे दे॒वस्य॑ रा॒तिमदे॑वो युयोत ।\nत्वमी॑शिषे॒ वसू॑नाम् ॥८॥",
    "index": 8,
    "shloka_num": 8
  },
  {
    "text": "स नो॒ वस्व॒ उप॑ मा॒स्यूर्जो॑ नपा॒न्माहि॑नस्य ।\nसखे॑ वसो जरि॒तृभ्यः॑ ॥९॥",
    "index": 9,
    "shloka_num": 9
  },
  {
    "text": "अच्छा॑ नः शी॒रशो॑चिषं॒ गिरो॑ यन्तु दर्श॒तम् ।\nअच्छा॑ य॒ज्ञासो॒ नम॑सा पुरू॒वसुं॑ पुरुप्रश॒स्तमू॒तये॑ ॥१०॥",
    "index": 10,
    "shloka_num": 10
  },
  {
    "text": "अ॒ग्निं सू॒नुं सह॑सो जा॒तवे॑दसं दा॒नाय॒ वार्या॑णाम् ।\nद्वि॒ता यो भूद॒मृतो॒ मर्त्ये॒ष्वा होता॑ म॒न्द्रत॑मो वि॒शि ॥११॥",
    "index": 11,
    "shloka_num": 11
  },
  {
    "text": "अ॒ग्निं वो॑ देवय॒ज्यया॒ऽग्निं प्र॑य॒त्य॑ध्व॒रे ।\nअ॒ग्निं धी॒षु प्र॑थ॒मम॒ग्निमर्व॑त्य॒ग्निं क्षैत्रा॑य॒ साध॑से ॥१२॥",
    "index": 12,
    "shloka_num": 12
  },
  {
    "text": "अ॒ग्निरि॒षां स॒ख्ये द॑दातु न॒ ईशे॒ यो वार्या॑णाम् ।\nअ॒ग्निं तो॒के तन॑ये॒ शश्व॑दीमहे॒ वसुं॒ सन्तं॑ तनू॒पाम् ॥१३॥",
    "index": 13,
    "shloka_num": 13
  },
  {
    "text": "अ॒ग्निमी॑ळि॒ष्वाव॑से॒ गाथा॑भिः शी॒रशो॑चिषम् ।\nअ॒ग्निं रा॒ये पु॑रुमीळ्ह श्रु॒तं नरो॒ऽग्निं सु॑दी॒तये॑ छ॒र्दिः ॥१४॥",
    "index": 14,
    "shloka_num": 14
  },
  {
    "text": "अ॒ग्निं द्वेषो॒ योत॒वै नो॑ गृणीमस्य॒ग्निं शं योश्च॒ दात॑वे ।\nविश्वा॑सु वि॒क्ष्व॑वि॒तेव॒ हव्यो॒ भुव॒द्वस्तु॑ॠषू॒णाम् ॥१५॥",
    "index": 15,
    "shloka_num": 15
  }
]
