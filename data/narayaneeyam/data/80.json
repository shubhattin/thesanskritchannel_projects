[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "अशीतितमम् दशकम्",
        "index": 1,
        "shloka_num": null
    },
    {
        "text": "स्यमन्तक उपाख्यानम्",
        "index": 2,
        "shloka_num": null
    },
    {
        "text": "सत्राजितस्त्वमथ लुब्धवदर्कलब्धं",
        "index": 3,
        "shloka_num": null
    },
    {
        "text": "दिव्यं स्यमन्तकमणिं भगवन्नयाची: ।\nतत्कारणं बहुविधं मम भाति नूनं\nतस्यात्मजां त्वयि रतां छलतो विवोढुम् ॥१॥",
        "index": 4,
        "shloka_num": 1
    },
    {
        "text": "अदत्तं तं तुभ्यं मणिवरमनेनाल्पमनसा\nप्रसेनस्तद्भ्राता गलभुवि वहन् प्राप मृगयाम् ।\nअहन्नेनं सिंहो मणिमहसि मांसभ्रमवशात्\nकपीन्द्रस्तं हत्वा मणिमपि च बालाय ददिवान् ॥२॥",
        "index": 5,
        "shloka_num": 2
    },
    {
        "text": "शशंसु: सत्राजिद्गिरमनु जनास्त्वां मणिहरं\nजनानां पीयूषं भवति गुणिनां दोषकणिका ।\nतत: सर्वज्ञोऽपि स्वजनसहितो मार्गणपरो\nप्रसेनं तं दृष्ट्वा हरिमपि गतोऽभू: कपिगुहाम् ॥३॥",
        "index": 6,
        "shloka_num": 3
    },
    {
        "text": "भवन्तमवितर्कयन्नतिवया: स्वयं जाम्बवान्\nमुकुन्दशरणं हि मां क इह रोद्धुमित्यालपन् ।\nविभो रघुपते हरे जय जयेत्यलं मुष्टिभि:\nचिरं तव समर्चनं व्यधित भक्तचूडामणि: ॥४॥",
        "index": 7,
        "shloka_num": 4
    },
    {
        "text": "बुध्वाऽथ तेन दत्तां नवरमणीं वरमणिं च परिगृह्णन् ।\nअनुगृह्णन्नमुमागा: सपदि च सत्राजिते मणिं प्रादा: ॥५॥",
        "index": 8,
        "shloka_num": 5
    },
    {
        "text": "तदनु स खलु व्रीलालोलो विलोलविलोचनां\nदुहितरमहो धीमान् भामां गिरैव परार्पिताम् ।\nअदित मणिना तुभ्यं लभ्यं समेत्य भवानपि\nप्रमुदितमनास्तस्यैवादान्मणिं गहनाशय: ॥६॥",
        "index": 9,
        "shloka_num": 6
    },
    {
        "text": "व्रीलाकुलां रमयति त्वयि सत्यभामां\nकौन्तेयदाहकथयाथ कुरून् प्रयाते ।\nही गान्दिनेयकृतवर्मगिरा निपात्य\nसत्राजितं शतधनुर्मणिमाजहार ॥७॥",
        "index": 10,
        "shloka_num": 7
    },
    {
        "text": "शोकात् कुरूनुपगतामवलोक्य कान्तां\nहत्वा द्रुतं शतधनुं समहर्षयस्ताम् ।\nरत्ने सशङ्क इव मैथिलगेहमेत्य\nरामो गदां समशिशिक्षत धार्तराष्ट्रम् ॥८॥",
        "index": 11,
        "shloka_num": 8
    },
    {
        "text": "अक्रूर एष भगवन् भवदिच्छयैव\nसत्राजित: कुचरितस्य युयोज हिंसाम् ।\nअक्रूरतो मणिमनाहृतवान् पुनस्त्वं\nतस्यैव भूतिमुपधातुमिति ब्रुवन्ति ॥९॥",
        "index": 12,
        "shloka_num": 9
    },
    {
        "text": "भक्तस्त्वयि स्थिरतर: स हि गान्दिनेय:\t\nतस्यैव कापथमति: कथमीश जाता ।\nविज्ञानवान् प्रशमवानहमित्युदीर्णं\nगर्वं ध्रुवं शमयितुं भवता कृतैव ॥१०॥",
        "index": 13,
        "shloka_num": 10
    },
    {
        "text": "यातं भयेन कृतवर्मयुतं पुनस्तम्\nआहूय तद्विनिहितं च मणिं प्रकाश्य ।\nतत्रैव सुव्रतधरे विनिधाय तुष्यन्\nभामाकुचान्तशयन: पवनेश पाया: ॥११॥",
        "index": 14,
        "shloka_num": null
    }
]