[
  {
    "text": "९ मेधातिथिःकाण्वः । १-३ ब्रह्मणस्पतिः, ४ इन्द्रो ब्रह्मणस्पतिः सोमश्च, ५ ब्रह्मणस्पतिः सोम इंद्रो, दक्षिणा",
    "index": 0,
    "shloka_num": null
  },
  {
    "text": "च, ६-८ सदसस्पतिः, ९ सदसस्पतिर्नराशंसो वा ।\nगायत्री ।\nसो॒मानं॒ स्वर॑णं कृणु॒हि ब्र॑ह्मणस्पते ।\nक॒क्षीव॑न्तं॒ य औ॑शि॒जः ॥१॥",
    "index": 1,
    "shloka_num": 1
  },
  {
    "text": "यो रे॒वान् यो अ॑मीव॒हा व॑सु॒वित् पु॑ष्टि॒वर्ध॑नः ।\nस न॑: सिषक्तु॒ यस्तु॒रः ॥२॥",
    "index": 2,
    "shloka_num": 2
  },
  {
    "text": "मा न॒: शंसो॒ अर॑रुषो धू॒र्तिः प्रण॒ङ् मर्त्य॑स्य ।\nरक्षा॑ णो ब्रह्मणस्पते ॥३॥",
    "index": 3,
    "shloka_num": 3
  },
  {
    "text": "स घा॑ वी॒रो न रि॑ष्यति॒ यमिन्द्रो॒ ब्रह्म॑ण॒स्पति॑: ।\nसोमो॑ हि॒नोति॒ मर्त्य॑म् ॥४॥",
    "index": 4,
    "shloka_num": 4
  },
  {
    "text": "त्वं तं ब्र॑ह्मणस्पते॒ सोम॒ इन्द्र॑श्च॒ मर्त्य॑म् ।\nदक्षि॑णा पा॒त्वंह॑सः ॥५॥",
    "index": 5,
    "shloka_num": 5
  },
  {
    "text": "सद॑स॒स्पति॒मद्भु॑तं प्रि॒यमिन्द्र॑स्य॒ काम्य॑म् ।\nस॒निं मे॒धाम॑यासिषम् ॥६॥",
    "index": 6,
    "shloka_num": 6
  },
  {
    "text": "यस्मा॑दृ॒ते न सिध्य॑ति य॒ज्ञो वि॑प॒श्चित॑श्च॒न ।\nस धी॒नां योग॑मिन्वति ॥७॥",
    "index": 7,
    "shloka_num": 7
  },
  {
    "text": "आदृ॑ध्नोति ह॒विष्कृ॑तिं॒ प्राञ्चं॑ कृणोत्यध्व॒रम् ।\nहोत्रा॑ दे॒वेषु॑ गच्छति ॥८॥",
    "index": 8,
    "shloka_num": 8
  },
  {
    "text": "नरा॒शंसं॑ सु॒धृष्ट॑म॒मप॑श्यं स॒प्रथ॑स्तमम् ।\nदि॒वो न सद्म॑मखसम् ॥९॥",
    "index": 9,
    "shloka_num": 9
  }
]
