[
  {
    "text": "३० जमदग्निर्भार्गव:  । पवमान: सोम:  । गायत्री  ।",
    "index": 0,
    "shloka_num": null
  },
  {
    "text": "ए॒ते अ॑सृग्र॒मिन्द॑वस्ति॒रः प॒वित्र॑मा॒शव॑:  । विश्वा॑न्य॒भि सौभ॑गा  ॥१॥",
    "index": 1,
    "shloka_num": 1
  },
  {
    "text": "वि॒घ्नन्तो॑ दुरि॒ता पु॒रु सु॒गा तो॒काय॑ वा॒जिन॑:  । तना॑ कृ॒ण्वन्तो॒ अर्व॑ते  ॥२॥",
    "index": 2,
    "shloka_num": 2
  },
  {
    "text": "कृ॒ण्वन्तो॒ वरि॑वो॒ गवे॒ऽभ्य॑र्षन्ति सुष्टु॒तिम्  । इळा॑म॒स्मभ्यं॑ सं॒यत॑म्  ॥३॥",
    "index": 3,
    "shloka_num": 3
  },
  {
    "text": "असा॑व्यं॒शुर्मदा॑या॒ऽप्सु दक्षो॑ गिरि॒ष्ठाः  । श्ये॒नो न योनि॒मास॑दत्  ॥४॥",
    "index": 4,
    "shloka_num": 4
  },
  {
    "text": "शु॒भ्रमन्धो॑ दे॒ववा॑तम॒प्सु धू॒तो नृभि॑: सु॒तः  । स्वद॑न्ति॒ गाव॒: पयो॑भिः  ॥५॥",
    "index": 5,
    "shloka_num": 5
  },
  {
    "text": "आदी॒मश्वं॒ न हेता॒रोऽशू॑शुभन्न॒मृता॑य  । मध्वो॒ रसं॑ सध॒मादे॑  ॥६॥",
    "index": 6,
    "shloka_num": 6
  },
  {
    "text": "यास्ते॒ धारा॑ मधु॒श्चुतोऽसृ॑ग्रमिन्द ऊ॒तये॑  । ताभि॑: प॒वित्र॒मास॑दः  ॥७॥",
    "index": 7,
    "shloka_num": 7
  },
  {
    "text": "सो अ॒र्षेन्द्रा॑य पी॒तये॑ ति॒रो रोमा॑ण्य॒व्यया॑  । सीद॒न्योना॒ वने॒ष्वा  ॥८॥",
    "index": 8,
    "shloka_num": 8
  },
  {
    "text": "त्वमि॑न्दो॒ परि॑ स्रव॒ स्वादि॑ष्ठो॒ अङ्गि॑रोभ्यः  । व॒रि॒वो॒विद्घृ॒तं पय॑:  ॥९॥",
    "index": 9,
    "shloka_num": 9
  },
  {
    "text": "अ॒यं विच॑र्षणिर्हि॒तः पव॑मान॒: स चे॑तति  । हि॒न्वा॒न आप्यं॑ बृ॒हत्  ॥१०॥",
    "index": 10,
    "shloka_num": 10
  },
  {
    "text": "ए॒ष वृषा॒ वृष॑व्रत॒: पव॑मानो अशस्ति॒हा  । कर॒द्वसू॑नि दा॒शुषे॑  ॥११॥",
    "index": 11,
    "shloka_num": 11
  },
  {
    "text": "आ प॑वस्व सह॒स्रिणं॑ र॒यिं गोम॑न्तम॒श्विन॑म्  । पु॒रु॒श्च॒न्द्रं पु॑रु॒स्पृह॑म्  ॥१२॥",
    "index": 12,
    "shloka_num": 12
  },
  {
    "text": "ए॒ष स्य परि॑ षिच्यते मर्मृ॒ज्यमा॑न आ॒युभि॑:  । उ॒रु॒गा॒यः क॒विक्र॑तुः  ॥१३॥",
    "index": 13,
    "shloka_num": 13
  },
  {
    "text": "स॒हस्रो॑तिः श॒ताम॑घो वि॒मानो॒ रज॑सः क॒विः  । इन्द्रा॑य पवते॒ मद॑:  ॥१४॥",
    "index": 14,
    "shloka_num": 14
  },
  {
    "text": "गि॒रा जा॒त इ॒ह स्तु॒त इन्दु॒रिन्द्रा॑य धीयते  । विर्योना॑ वस॒तावि॑व  ॥१५॥",
    "index": 15,
    "shloka_num": 15
  },
  {
    "text": "पव॑मानः सु॒तो नृभि॒: सोमो॒ वाज॑मिवासरत्  । च॒मूषु॒ शक्म॑ना॒सद॑म्  ॥१६॥",
    "index": 16,
    "shloka_num": 16
  },
  {
    "text": "तं त्रि॑पृ॒ष्ठे त्रि॑वन्धु॒रे रथे॑ युञ्जन्ति॒ यात॑वे  । ऋषी॑णां स॒प्त धी॒तिभि॑:  ॥१७॥",
    "index": 17,
    "shloka_num": 17
  },
  {
    "text": "तं सो॑तारो धन॒स्पृत॑मा॒शुं वाजा॑य॒ यात॑वे  । हरिं॑ हिनोत वा॒जिन॑म्  ॥१८॥",
    "index": 18,
    "shloka_num": 18
  },
  {
    "text": "आ॒वि॒शन्क॒लशं॑ सु॒तो विश्वा॒ अर्ष॑न्न॒भि श्रिय॑:  । शूरो॒ न गोषु॑ तिष्ठति  ॥१९॥",
    "index": 19,
    "shloka_num": 19
  },
  {
    "text": "आ त॑ इन्दो॒ मदा॑य॒ कं पयो॑ दुहन्त्या॒यव॑:  । दे॒वा दे॒वेभ्यो॒ मधु॑  ॥२०॥",
    "index": 20,
    "shloka_num": 20
  },
  {
    "text": "आ न॒: सोमं॑ प॒वित्र॒ आ सृ॒जता॒ मधु॑मत्तमम्  । दे॒वेभ्यो॑ देव॒श्रुत्त॑मम्  ॥२१॥",
    "index": 21,
    "shloka_num": 21
  },
  {
    "text": "ए॒ते सोमा॑ असृक्षत गृणा॒नाः श्रव॑से म॒हे  । म॒दिन्त॑मस्य॒ धार॑या  ॥२२॥",
    "index": 22,
    "shloka_num": 22
  },
  {
    "text": "अ॒भि गव्या॑नि वी॒तये॑ नृ॒म्णा पु॑ना॒नो अ॑र्षसि  । स॒नद्वा॑ज॒: परि॑ स्रव  ॥२३॥",
    "index": 23,
    "shloka_num": 23
  },
  {
    "text": "उ॒त नो॒ गोम॑ती॒रिषो॒ विश्वा॑ अर्ष परि॒ष्टुभ॑:  । गृ॒णा॒नो ज॒मद॑ग्निना  ॥२४॥",
    "index": 24,
    "shloka_num": 24
  },
  {
    "text": "पव॑स्व वा॒चो अ॑ग्रि॒यः सोम॑ चि॒त्राभि॑रू॒तिभि॑:  । अ॒भि विश्वा॑नि॒ काव्या॑  ॥२५॥",
    "index": 25,
    "shloka_num": 25
  },
  {
    "text": "त्वं स॑मु॒द्रिया॑ अ॒पो॑ऽग्रि॒यो वाच॑ ई॒रय॑न्  । पव॑स्व विश्वमेजय  ॥२६॥",
    "index": 26,
    "shloka_num": 26
  },
  {
    "text": "तुभ्ये॒मा भुव॑ना कवे महि॒म्ने सो॑म तस्थिरे  । तुभ्य॑मर्षन्ति॒ सिन्ध॑वः  ॥२७॥",
    "index": 27,
    "shloka_num": 27
  },
  {
    "text": "प्र ते॑ दि॒वो न वृ॒ष्टयो॒ धारा॑ यन्त्यस॒श्चत॑:  । अ॒भि शु॒क्रामु॑प॒स्तिर॑म्  ॥२८॥",
    "index": 28,
    "shloka_num": 28
  },
  {
    "text": "इन्द्रा॒येन्दुं॑ पुनीतनो॒ग्रं दक्षा॑य॒ साध॑नम्  । ई॒शा॒नं वी॒तिरा॑धसम्  ॥२९॥",
    "index": 29,
    "shloka_num": 29
  },
  {
    "text": "पव॑मान ऋ॒तः क॒विः सोम॑: प॒वित्र॒मास॑दत्  । दध॑त्स्तो॒त्रे सु॒वीर्य॑म्  ॥३०॥",
    "index": 30,
    "shloka_num": 30
  }
]
