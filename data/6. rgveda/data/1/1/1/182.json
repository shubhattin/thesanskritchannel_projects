[
  {
    "text": "८ अगस्त्यो मैत्रावरुणिः  । अश्विनौ । जगती, ६-८ त्रिष्टुप् ।",
    "index": 0,
    "shloka_num": null
  },
  {
    "text": "अभू॑दि॒दं व॒युन॒मो षु भू॑षता॒ रथो॒ वृष॑ण्वा॒न् मद॑ता मनीषिणः  ।",
    "index": 1,
    "shloka_num": null
  },
  {
    "text": "धि॒यं॒जि॒न्वा धिष्ण्या॑ वि॒श्पला॑वसू दि॒वो नपा॑ता सु॒कृते॒ शुचि॑व्रता  ॥१॥",
    "index": 2,
    "shloka_num": 1
  },
  {
    "text": "इन्द्र॑तमा॒ हि धिष्ण्या॑ म॒रुत्त॑मा द॒स्रा दंसि॑ष्ठा र॒थ्या॑ र॒थीत॑मा  ।",
    "index": 3,
    "shloka_num": null
  },
  {
    "text": "पू॒र्णं रथं॑ वहेथे॒ मध्व॒ आचि॑तं॒ तेन॑ दा॒श्वांस॒मुप॑ याथो अश्विना  ॥२॥",
    "index": 4,
    "shloka_num": 2
  },
  {
    "text": "किमत्र॑ दस्रा कृणुथ॒: किमा॑साथे॒ जनो॒ यः कश्चि॒दह॑विर्मही॒यते॑  ।",
    "index": 5,
    "shloka_num": null
  },
  {
    "text": "अति॑ क्रमिष्टं जु॒रतं॑ प॒णेरसुं॒ ज्योति॒र्विप्रा॑य कृणुतं वच॒स्यवे॑  ॥३॥",
    "index": 6,
    "shloka_num": 3
  },
  {
    "text": "ज॒म्भय॑तम॒भितो॒ राय॑त॒: शुनो॑ ह॒तं मृधो॑ वि॒दथु॒स्तान्य॑श्विना  ।",
    "index": 7,
    "shloka_num": null
  },
  {
    "text": "वाचं॑वाचं जरि॒तू र॒त्निनीं॑ कृतमु॒भा शंसं॑ नासत्यावतं॒ मम॑  ॥४॥",
    "index": 8,
    "shloka_num": 4
  },
  {
    "text": "यु॒वमे॒तं च॑क्रथु॒: सिन्धु॑षु प्ल॒वमा॑त्म॒न्वन्तं॑ प॒क्षिणं॑ तौ॒ग्र्याय॒ कम्  ।",
    "index": 9,
    "shloka_num": null
  },
  {
    "text": "येन॑ देव॒त्रा मन॑सा निरू॒हथु॑: सुपप्त॒नी पे॑तथु॒: क्षोद॑सो म॒हः  ॥५॥",
    "index": 10,
    "shloka_num": 5
  },
  {
    "text": "अव॑विद्धं तौ॒ग्र्यम॒प्स्व१न्तर॑नारम्भ॒णे तम॑सि॒ प्रवि॑द्धम्  ।",
    "index": 11,
    "shloka_num": null
  },
  {
    "text": "चत॑स्रो॒ नावो॒ जठ॑लस्य॒ जुष्टा॒ उद॒श्विभ्या॑मिषि॒ताः पा॑रयन्ति  ॥६॥",
    "index": 12,
    "shloka_num": 6
  },
  {
    "text": "कः स्वि॑द् वृ॒क्षो निष्ठि॑तो॒ मध्ये॒ अर्ण॑सो॒ यं तौ॒ग्र्यो ना॑धि॒तः प॒र्यष॑स्वजत्  ।",
    "index": 13,
    "shloka_num": null
  },
  {
    "text": "प॒र्णा मृ॒गस्य॑ प॒तरो॑रिवा॒रभ॒ उद॑श्विना ऊहथु॒: श्रोम॑ताय॒ कम्  ॥७॥",
    "index": 14,
    "shloka_num": 7
  },
  {
    "text": "तद् वां नरा नासत्या॒वनु॑ ष्या॒द् यद् वां॒ माना॑स उ॒चथ॒मवो॑चन्  ।",
    "index": 15,
    "shloka_num": null
  },
  {
    "text": "अ॒स्माद॒द्य सद॑सः सो॒म्यादा वि॒द्यामे॒षं वृ॒जनं॑ जी॒रदा॑नुम्  ॥८॥",
    "index": 16,
    "shloka_num": 8
  }
]
