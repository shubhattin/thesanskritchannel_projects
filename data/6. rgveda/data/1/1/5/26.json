[
  {
    "text": "९ वसूयव आत्रेयाः । अग्निः, ९विश्वे देवाः । गायत्री ।",
    "index": 0,
    "shloka_num": null
  },
  {
    "text": "अग्ने॑ पावक रो॒चिषा॑ म॒न्द्रया॑ देव जि॒ह्वया॑ । आ दे॒वान् व॑क्षि॒ यक्षि॑ च ॥१॥",
    "index": 1,
    "shloka_num": 1
  },
  {
    "text": "तं त्वा॑ घृतस्नवीमहे॒ चित्र॑भानो स्व॒र्दृश॑म् । दे॒वाँ आ वी॒तये॑ वह ॥२॥",
    "index": 2,
    "shloka_num": 2
  },
  {
    "text": "वी॒तिहो॑त्रं त्वा कवे द्यु॒मन्तं॒ समि॑धीमहि । अग्ने॑ बृ॒हन्त॑मध्व॒रे ॥३॥",
    "index": 3,
    "shloka_num": 3
  },
  {
    "text": "अग्ने॒ विश्वे॑भि॒रा ग॑हि दे॒वेभि॑र्ह॒व्यदा॑तये । होता॑रं त्वा वृणीमहे ॥४॥",
    "index": 4,
    "shloka_num": 4
  },
  {
    "text": "यज॑मानाय सुन्व॒त आग्ने॑ सु॒वीर्यं॑ वह । दे॒वैरा स॑त्सि ब॒र्हिषि॑ ॥५॥",
    "index": 5,
    "shloka_num": 5
  },
  {
    "text": "स॒मि॒धा॒नः स॑हस्रजि॒दग्ने॒ धर्मा॑णि पुष्यसि । दे॒वानां॑ दू॒त उ॒क्थ्य॑: ॥६॥",
    "index": 6,
    "shloka_num": 6
  },
  {
    "text": "न्य१ग्निं जा॒तवे॑दसं होत्र॒वाहं॒ यवि॑ष्ठ्यम् । दधा॑ता दे॒वमृ॒त्विज॑म् ॥७॥",
    "index": 7,
    "shloka_num": 7
  },
  {
    "text": "प्र य॒ज्ञ ए॑त्वानु॒षग॒द्या दे॒वव्य॑चस्तमः । स्तृ॒णी॒त ब॒र्हिरा॒सदे॑ ॥८॥",
    "index": 8,
    "shloka_num": 8
  },
  {
    "text": "एदं म॒रुतो॑ अ॒श्विना॑ मि॒त्रः सी॑दन्तु॒ वरु॑णः । दे॒वास॒: सर्व॑या वि॒शा ॥९॥",
    "index": 9,
    "shloka_num": 9
  }
]
