[
  {
    "text": "३३ नारद: काण्व:  । इन्द्र:  । उष्णिक्  ।",
    "index": 0,
    "shloka_num": null
  },
  {
    "text": "इन्द्र॑: सु॒तेषु॒ सोमे॑षु॒ क्रतुं॑ पुनीत उ॒क्थ्य॑म्  । वि॒दे वृ॒धस्य॒ दक्ष॑सो म॒हान्हि षः  ॥१॥",
    "index": 1,
    "shloka_num": 1
  },
  {
    "text": "स प्र॑थ॒मे व्यो॑मनि दे॒वानां॒ सद॑ने वृ॒धः  । सु॒पा॒रः सु॒श्रव॑स्तम॒: सम॑प्सु॒जित्  ॥२॥",
    "index": 2,
    "shloka_num": 2
  },
  {
    "text": "तम॑ह्वे॒ वाज॑सातय॒ इन्द्रं॒ भरा॑य शु॒ष्मिण॑म्  । भवा॑ नः सु॒म्ने अन्त॑म॒: सखा॑ वृ॒धे  ॥३॥",
    "index": 3,
    "shloka_num": 3
  },
  {
    "text": "इ॒यं त॑ इन्द्र गिर्वणो रा॒तिः क्ष॑रति सुन्व॒तः  । म॒न्दा॒नो अ॒स्य ब॒र्हिषो॒ वि रा॑जसि  ॥४॥",
    "index": 4,
    "shloka_num": 4
  },
  {
    "text": "नू॒नं तदि॑न्द्र दद्धि नो॒ यत्त्वा॑ सु॒न्वन्त॒ ईम॑हे  । र॒यिं न॑श्चि॒त्रमा भ॑रा स्व॒र्विद॑म्  ॥५॥",
    "index": 5,
    "shloka_num": 5
  },
  {
    "text": "स्तो॒ता यत्ते॒ विच॑र्षणिरतिप्रश॒र्धय॒द्गिर॑:  । व॒या इ॒वानु॑ रोहते जु॒षन्त॒ यत्  ॥६॥",
    "index": 6,
    "shloka_num": 6
  },
  {
    "text": "प्र॒त्न॒वज्ज॑नया॒ गिर॑: शृणु॒धी ज॑रि॒तुर्हव॑म्  । मदे॑मदे ववक्षिथा सु॒कृत्व॑ने  ॥७॥",
    "index": 7,
    "shloka_num": 7
  },
  {
    "text": "क्रीळ॑न्त्यस्य सू॒नृता॒ आपो॒ न प्र॒वता॑ य॒तीः  । अ॒या धि॒या य उ॒च्यते॒ पति॑र्दि॒वः  ॥८॥",
    "index": 8,
    "shloka_num": 8
  },
  {
    "text": "उ॒तो पति॒र्य उ॒च्यते॑ कृष्टी॒नामेक॒ इद्व॒शी  । न॒मो॒वृ॒धैर॑व॒स्युभि॑: सु॒ते र॑ण  ॥९॥",
    "index": 9,
    "shloka_num": 9
  },
  {
    "text": "स्तु॒हि श्रु॒तं वि॑प॒श्चितं॒ हरी॒ यस्य॑ प्रस॒क्षिणा॑  । गन्ता॑रा दा॒शुषो॑ गृ॒हं न॑म॒स्विन॑:  ॥१०॥",
    "index": 10,
    "shloka_num": 10
  },
  {
    "text": "तू॒तु॒जा॒नो म॑हेम॒तेऽश्वे॑भिः प्रुषि॒तप्सु॑भिः  । आ या॑हि य॒ज्ञमा॒शुभि॒: शमिद्धि ते॑  ॥११॥",
    "index": 11,
    "shloka_num": 11
  },
  {
    "text": "इन्द्र॑ शविष्ठ सत्पते र॒यिं गृ॒णत्सु॑ धारय  । श्रव॑: सू॒रिभ्यो॑ अ॒मृतं॑ वसुत्व॒नम्  ॥१२॥",
    "index": 12,
    "shloka_num": 12
  },
  {
    "text": "हवे॑ त्वा॒ सूर॒ उदि॑ते॒ हवे॑ म॒ध्यंदि॑ने दि॒वः  । जु॒षा॒ण इ॑न्द्र॒ सप्ति॑भिर्न॒ आ ग॑हि  ॥१३॥",
    "index": 13,
    "shloka_num": 13
  },
  {
    "text": "आ तू ग॑हि॒ प्र तु द्र॑व॒ मत्स्वा॑ सु॒तस्य॒ गोम॑तः  । तन्तुं॑ तनुष्व पू॒र्व्यं यथा॑ वि॒दे  ॥१४॥",
    "index": 14,
    "shloka_num": 14
  },
  {
    "text": "यच्छ॒क्रासि॑ परा॒वति॒ यद॑र्वा॒वति॑ वृत्रहन्  । यद्वा॑ समु॒द्रे अन्ध॑सोऽवि॒तेद॑सि  ॥१५॥",
    "index": 15,
    "shloka_num": 15
  },
  {
    "text": "इन्द्रं॑ वर्धन्तु नो॒ गिर॒ इन्द्रं॑ सु॒तास॒ इन्द॑वः  । इन्द्रे॑ ह॒विष्म॑ती॒र्विशो॑ अराणिषुः  ॥१६॥",
    "index": 16,
    "shloka_num": 16
  },
  {
    "text": "तमिद्विप्रा॑ अव॒स्यव॑: प्र॒वत्व॑तीभिरू॒तिभि॑:  । इन्द्रं॑ क्षो॒णीर॑वर्धयन्व॒या इ॑व  ॥१७॥",
    "index": 17,
    "shloka_num": 17
  },
  {
    "text": "त्रिक॑द्रुकेषु॒ चेत॑नं दे॒वासो॑ य॒ज्ञम॑त्नत  । तमिद्व॑र्धन्तु नो॒ गिर॑: स॒दावृ॑धम्  ॥१८॥",
    "index": 18,
    "shloka_num": 18
  },
  {
    "text": "स्तो॒ता यत्ते॒ अनु॑व्रत उ॒क्थान्यृ॑तु॒था द॒धे  । शुचि॑: पाव॒क उ॑च्यते॒ सो अद्भु॑तः  ॥१९॥",
    "index": 19,
    "shloka_num": 19
  },
  {
    "text": "तदिद्रु॒द्रस्य॑ चेतति य॒ह्वं प्र॒त्नेषु॒ धाम॑सु  । मनो॒ यत्रा॒ वि तद्द॒धुर्विचे॑तसः  ॥२०॥",
    "index": 20,
    "shloka_num": 20
  },
  {
    "text": "यदि॑ मे स॒ख्यमा॒वर॑ इ॒मस्य॑ पा॒ह्यन्ध॑सः  । येन॒ विश्वा॒ अति॒ द्विषो॒ अता॑रिम  ॥२१॥",
    "index": 21,
    "shloka_num": 21
  },
  {
    "text": "क॒दा त॑ इन्द्र गिर्वणः स्तो॒ता भ॑वाति॒ शंत॑मः  । क॒दा नो॒ गव्ये॒ अश्व्ये॒ वसौ॑ दधः  ॥२२॥",
    "index": 22,
    "shloka_num": 22
  },
  {
    "text": "उ॒त ते॒ सुष्टु॑ता॒ हरी॒ वृष॑णा वहतो॒ रथ॑म्  । अ॒जु॒र्यस्य॑ म॒दिन्त॑मं॒ यमीम॑हे  ॥२३॥",
    "index": 23,
    "shloka_num": 23
  },
  {
    "text": "तमी॑महे पुरुष्टु॒तं य॒ह्वं प्र॒त्नाभि॑रू॒तिभि॑:  । नि ब॒र्हिषि॑ प्रि॒ये स॑द॒दध॑ द्वि॒ता  ॥२४॥",
    "index": 24,
    "shloka_num": 24
  },
  {
    "text": "वर्ध॑स्वा॒ सु पु॑रुष्टुत॒ ऋषि॑ष्टुताभिरू॒तिभि॑:  । धु॒क्षस्व॑ पि॒प्युषी॒मिष॒मवा॑ च नः  ॥२५॥",
    "index": 25,
    "shloka_num": 25
  },
  {
    "text": "इन्द्र॒ त्वम॑वि॒तेद॑सी॒त्था स्तु॑व॒तो अ॑द्रिवः  । ऋ॒तादि॑यर्मि ते॒ धियं॑ मनो॒युज॑म्  ॥२६॥",
    "index": 26,
    "shloka_num": 26
  },
  {
    "text": "इ॒ह त्या स॑ध॒माद्या॑ युजा॒नः सोम॑पीतये  । हरी॑ इन्द्र प्र॒तद्व॑सू अ॒भि स्व॑र  ॥२७॥",
    "index": 27,
    "shloka_num": 27
  },
  {
    "text": "अ॒भि स्व॑रन्तु॒ ये तव॑ रु॒द्रास॑: सक्षत॒ श्रिय॑म्  । उ॒तो म॒रुत्व॑ती॒र्विशो॑ अ॒भि प्रय॑:  ॥२८॥",
    "index": 28,
    "shloka_num": 28
  },
  {
    "text": "इ॒मा अ॑स्य॒ प्रतू॑र्तयः प॒दं जु॑षन्त॒ यद्दि॒वि  । नाभा॑ य॒ज्ञस्य॒ सं द॑धु॒र्यथा॑ वि॒दे  ॥२९॥",
    "index": 29,
    "shloka_num": 29
  },
  {
    "text": "अ॒यं दी॒र्घाय॒ चक्ष॑से॒ प्राचि॑ प्रय॒त्य॑ध्व॒रे  । मिमी॑ते य॒ज्ञमा॑नु॒षग्वि॒चक्ष्य॑  ॥३०॥",
    "index": 30,
    "shloka_num": 30
  },
  {
    "text": "वृषा॒यमि॑न्द्र ते॒ रथ॑ उ॒तो ते॒ वृष॑णा॒ हरी॑  । वृषा॒ त्वं श॑तक्रतो॒ वृषा॒ हव॑:  ॥३१॥",
    "index": 31,
    "shloka_num": 31
  },
  {
    "text": "वृषा॒ ग्रावा॒ वृषा॒ मदो॒ वृषा॒ सोमो॑ अ॒यं सु॒तः  । वृषा॑ य॒ज्ञो यमिन्व॑सि॒ वृषा॒ हव॑:  ॥३२॥",
    "index": 32,
    "shloka_num": 32
  },
  {
    "text": "वृषा॑ त्वा॒ वृष॑णं हुवे॒ वज्रि॑ञ्चि॒त्राभि॑रू॒तिभि॑:  । वा॒वन्थ॒ हि प्रति॑ष्टुतिं॒ वृषा॒ हव॑:  ॥३३॥",
    "index": 33,
    "shloka_num": 33
  }
]
