५ गोतमो राहूगणः । अग्निः । गायत्री ।
जु॒षस्व॑ स॒प्रथ॑स्तमं॒ वचो॑ दे॒वप्स॑रस्तमम्  ।
ह॒व्या जुह्वा॑न आ॒सनि॑  ॥१॥
अथा॑ ते अङ्गिरस्त॒माग्ने॑ वेधस्तम प्रि॒यम्  ।
वो॒चेम॒ ब्रह्म॑ सान॒सि  ॥२॥
कस्ते॑ जा॒मिर्जना॑ना॒मग्ने॒ को दा॒श्व॑ध्वरः  ।
को ह॒ कस्मि॑न्नसि श्रि॒तः  ॥३॥
त्वं जा॒मिर्जना॑ना॒मग्ने॑ मि॒त्रो अ॑सि प्रि॒यः  ।
सखा॒ सखि॑भ्य॒ ईड्य॑:  ॥४॥
यजा॑ नो मि॒त्रावरु॑णा॒ यजा॑ दे॒वाँ ऋ॒तं बृ॒हत्  ।
अग्ने॒ यक्षि॒ स्वं दम॑म्  ॥५॥
