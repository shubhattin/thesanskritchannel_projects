[
  {
    "text": "३० भृगुर्वारुणिजमदग्निर्भार्गवो वा  । पवमान: सोम:  । गायत्री  ।",
    "index": 0,
    "shloka_num": null
  },
  {
    "text": "हि॒न्वन्ति॒ सूर॒मुस्र॑य॒: स्वसा॑रो जा॒मय॒स्पति॑म्  । म॒हामिन्दुं॑ मही॒युव॑:  ॥१॥",
    "index": 1,
    "shloka_num": 1
  },
  {
    "text": "पव॑मान रु॒चारु॑चा दे॒वो दे॒वेभ्य॒स्परि॑  । विश्वा॒ वसू॒न्या वि॑श  ॥२॥",
    "index": 2,
    "shloka_num": 2
  },
  {
    "text": "आ प॑वमान सुष्टु॒तिं वृ॒ष्टिं दे॒वेभ्यो॒ दुव॑:  । इ॒षे प॑वस्व सं॒यत॑म्  ॥३॥",
    "index": 3,
    "shloka_num": 3
  },
  {
    "text": "वृषा॒ ह्यसि॑ भा॒नुना॑ द्यु॒मन्तं॑ त्वा हवामहे  । पव॑मान स्वा॒ध्य॑:  ॥४॥",
    "index": 4,
    "shloka_num": 4
  },
  {
    "text": "आ प॑वस्व सु॒वीर्यं॒ मन्द॑मानः स्वायुध  । इ॒हो ष्वि॑न्द॒वा ग॑हि  ॥५॥",
    "index": 5,
    "shloka_num": 5
  },
  {
    "text": "यद॒द्भिः प॑रिषि॒च्यसे॑ मृ॒ज्यमा॑नो॒ गभ॑स्त्योः  । द्रुणा॑ स॒धस्थ॑मश्नुषे  ॥६॥",
    "index": 6,
    "shloka_num": 6
  },
  {
    "text": "प्र सोमा॑य व्यश्व॒वत्पव॑मानाय गायत  । म॒हे स॒हस्र॑चक्षसे  ॥७॥",
    "index": 7,
    "shloka_num": 7
  },
  {
    "text": "यस्य॒ वर्णं॑ मधु॒श्चुतं॒ हरिं॑ हि॒न्वन्त्यद्रि॑भिः  । इन्दु॒मिन्द्रा॑य पी॒तये॑  ॥८॥",
    "index": 8,
    "shloka_num": 8
  },
  {
    "text": "तस्य॑ ते वा॒जिनो॑ व॒यं विश्वा॒ धना॑नि जि॒ग्युष॑:  । स॒खि॒त्वमा वृ॑णीमहे  ॥९॥",
    "index": 9,
    "shloka_num": 9
  },
  {
    "text": "वृषा॑ पवस्व॒ धार॑या म॒रुत्व॑ते च मत्स॒रः  । विश्वा॒ दधा॑न॒ ओज॑सा  ॥१०॥",
    "index": 10,
    "shloka_num": 10
  },
  {
    "text": "तं त्वा॑ ध॒र्तार॑मो॒ण्यो॒३: पव॑मान स्व॒र्दृश॑म्  । हि॒न्वे वाजे॑षु वा॒जिन॑म्  ॥११॥",
    "index": 11,
    "shloka_num": 11
  },
  {
    "text": "अ॒या चि॒त्तो वि॒पानया॒ हरि॑: पवस्व॒ धार॑या  । युजं॒ वाजे॑षु चोदय  ॥१२॥",
    "index": 12,
    "shloka_num": 12
  },
  {
    "text": "आ न॑ इन्दो म॒हीमिषं॒ पव॑स्व वि॒श्वद॑र्शतः  । अ॒स्मभ्यं॑ सोम गातु॒वित्  ॥१३॥",
    "index": 13,
    "shloka_num": 13
  },
  {
    "text": "आ क॒लशा॑ अनूष॒तेन्दो॒ धारा॑भि॒रोज॑सा  । एन्द्र॑स्य पी॒तये॑ विश  ॥१४॥",
    "index": 14,
    "shloka_num": 14
  },
  {
    "text": "यस्य॑ ते॒ मद्यं॒ रसं॑ ती॒व्रं दु॒हन्त्यद्रि॑भिः  । स प॑वस्वाभिमाति॒हा  ॥१५॥",
    "index": 15,
    "shloka_num": 15
  },
  {
    "text": "राजा॑ मे॒धाभि॑रीयते॒ पव॑मानो म॒नावधि॑  । अ॒न्तरि॑क्षेण॒ यात॑वे  ॥१६॥",
    "index": 16,
    "shloka_num": 16
  },
  {
    "text": "आ न॑ इन्दो शत॒ग्विनं॒ गवां॒ पोषं॒ स्वश्व्य॑म्  । वहा॒ भग॑त्तिमू॒तये॑  ॥१७॥",
    "index": 17,
    "shloka_num": 17
  },
  {
    "text": "आ न॑: सोम॒ सहो॒ जुवो॑ रू॒पं न वर्च॑से भर  । सु॒ष्वा॒णो दे॒ववी॑तये  ॥१८॥",
    "index": 18,
    "shloka_num": 18
  },
  {
    "text": "अर्षा॑ सोम द्यु॒मत्त॑मो॒ऽभि द्रोणा॑नि॒ रोरु॑वत्  । सीद॑ञ्छ्ये॒नो न योनि॒मा  ॥१९॥",
    "index": 19,
    "shloka_num": 19
  },
  {
    "text": "अ॒प्सा इन्द्रा॑य वा॒यवे॒ वरु॑णाय म॒रुद्भ्य॑:  । सोमो॑ अर्षति॒ विष्ण॑वे  ॥२०॥",
    "index": 20,
    "shloka_num": 20
  },
  {
    "text": "इषं॑ तो॒काय॑ नो॒ दध॑द॒स्मभ्यं॑ सोम वि॒श्वत॑:  । आ प॑वस्व सह॒स्रिण॑म्  ॥२१॥",
    "index": 21,
    "shloka_num": 21
  },
  {
    "text": "ये सोमा॑सः परा॒वति॒ ये अ॑र्वा॒वति॑ सुन्वि॒रे  । ये वा॒दः श॑र्य॒णाव॑ति  ॥२२॥",
    "index": 22,
    "shloka_num": 22
  },
  {
    "text": "य आ॑र्जी॒केषु॒ कृत्व॑सु॒ ये मध्ये॑ प॒स्त्या॑नाम्  । ये वा॒ जने॑षु प॒ञ्चसु॑  ॥२३॥",
    "index": 23,
    "shloka_num": 23
  },
  {
    "text": "ते नो॑ वृ॒ष्टिं दि॒वस्परि॒ पव॑न्ता॒मा सु॒वीर्य॑म्  । सु॒वा॒ना दे॒वास॒ इन्द॑वः  ॥२४॥",
    "index": 24,
    "shloka_num": 24
  },
  {
    "text": "पव॑ते हर्य॒तो हरि॑र्गृणा॒नो ज॒मद॑ग्निना  । हि॒न्वा॒नो गोरधि॑ त्व॒चि  ॥२५॥",
    "index": 25,
    "shloka_num": 25
  },
  {
    "text": "प्र शु॒क्रासो॑ वयो॒जुवो॑ हिन्वा॒नासो॒ न सप्त॑यः  । श्री॒णा॒ना अ॒प्सु मृ॑ञ्जत  ॥२६॥",
    "index": 26,
    "shloka_num": 26
  },
  {
    "text": "तं त्वा॑ सु॒तेष्वा॒भुवो॑ हिन्वि॒रे दे॒वता॑तये  । स प॑वस्वा॒नया॑ रु॒चा  ॥२७॥",
    "index": 27,
    "shloka_num": 27
  },
  {
    "text": "आ ते॒ दक्षं॑ मयो॒भुवं॒ वह्नि॑म॒द्या वृ॑णीमहे  । पान्त॒मा पु॑रु॒स्पृह॑म्  ॥२८॥",
    "index": 28,
    "shloka_num": 28
  },
  {
    "text": "आ म॒न्द्रमा वरे॑ण्य॒मा विप्र॒मा म॑नी॒षिण॑म्  । पान्त॒मा पु॑रु॒स्पृह॑म्  ॥२९॥",
    "index": 29,
    "shloka_num": 29
  },
  {
    "text": "आ र॒यिमा सु॑चे॒तुन॒मा सु॑क्रतो त॒नूष्वा  । पान्त॒मा पु॑रु॒स्पृह॑म्  ॥३०॥",
    "index": 30,
    "shloka_num": 30
  }
]
