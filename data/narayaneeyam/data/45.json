[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "पञ्चचत्वारिंशम् दशकम्",
        "index": 2,
        "shloka_num": null
    },
    {
        "text": "बाल लीला",
        "index": 3,
        "shloka_num": null
    },
    {
        "text": "अयि सबल मुरारे पाणिजानुप्रचारै:\nकिमपि भवनभागान् भूषयन्तौ भवन्तौ ।\nचलितचरणकञ्जौ मञ्जुमञ्जीरशिञ्जा-\nश्रवणकुतुकभाजौ चेरतुश्चारुवेगात् ॥१॥",
        "index": 4,
        "shloka_num": 1
    },
    {
        "text": "मृदु मृदु विहसन्तावुन्मिषद्दन्तवन्तौ\nवदनपतितकेशौ दृश्यपादाब्जदेशौ ।\nभुजगलितकरान्तव्यालगत्कङ्कणाङ्कौ\nमतिमहरतमुच्चै: पश्यतां विश्वनॄणाम् ॥२॥",
        "index": 5,
        "shloka_num": 2
    },
    {
        "text": "अनुसरति जनौघे कौतुकव्याकुलाक्षे\nकिमपि कृतनिनादं व्याहसन्तौ द्रवन्तौ ।\nवलितवदनपद्मं पृष्ठतो दत्तदृष्टी\nकिमिव न विदधाथे कौतुकं वासुदेव ॥३॥",
        "index": 6,
        "shloka_num": 3
    },
    {
        "text": "द्रुतगतिषु पतन्तावुत्थितौ लिप्तपङ्कौ\nदिवि मुनिभिरपङ्कै: सस्मितं वन्द्यमानौ ।\nद्रुतमथ जननीभ्यां सानुकम्पं गृहीतौ\nमुहुरपि परिरब्धौ द्राग्युवां चुम्बितौ च ॥४॥",
        "index": 7,
        "shloka_num": 4
    },
    {
        "text": "स्नुतकुचभरमङ्के धारयन्ती भवन्तं\nतरलमति यशोदा स्तन्यदा धन्यधन्या ।\nकपटपशुप मध्ये मुग्धहासाङ्कुरं ते\nदशनमुकुलहृद्यं वीक्ष्य वक्त्रं जहर्ष ॥५॥",
        "index": 8,
        "shloka_num": 5
    },
    {
        "text": "तदनुचरणचारी दारकैस्साकमारात्\nनिलयततिषु खेलन् बालचापल्यशाली ।\nभवनशुकविडालान् वत्सकांश्चानुधावन्\nकथमपि कृतहासैर्गोपकैर्वारितोऽभू: ॥६॥",
        "index": 9,
        "shloka_num": 6
    },
    {
        "text": "हलधरसहितस्त्वं यत्र यत्रोपयातो\nविवशपतितनेत्रास्तत्र तत्रैव गोप्य: ।\nविगलितगृहकृत्या विस्मृतापत्यभृत्या\nमुरहर मुहुरत्यन्ताकुला नित्यमासन् ॥७॥",
        "index": 10,
        "shloka_num": 7
    },
    {
        "text": "प्रतिनवनवनीतं गोपिकादत्तमिच्छन्\nकलपदमुपगायन् कोमलं क्वापि नृत्यन् ।\nसदययुवतिलोकैरर्पितं सर्पिरश्नन्\nक्वचन नवविपक्वं दुग्धमप्यापिबस्त्वम् ॥८॥",
        "index": 11,
        "shloka_num": 8
    },
    {
        "text": "मम खलु बलिगेहे याचनं जातमास्ताम्\nइह पुनरबलानामग्रतो नैव कुर्वे ।\nइति विहितमति: किं देव सन्त्यज्य याच्ञां\nदधिघृतमहरस्त्वं चारुणा चोरणेन ॥९॥",
        "index": 12,
        "shloka_num": 9
    },
    {
        "text": "तव दधिघृतमोषे घोषयोषाजनानाम्\nअभजत हृदि रोषो नावकाशं न शोक: ।\nहृदयमपि मुषित्वा हर्षसिन्धौ न्यधास्त्वं\nस मम शमय रोगान् वातगेहाधिनाथ ॥१०॥",
        "index": 13,
        "shloka_num": 10
    },
    {
        "text": "शाखाग्रेऽथ विधुं विलोक्य फलमित्यम्बां च तातं मुहु:\nसंप्रार्थ्याथ तदा तदीयवचसा प्रोत्क्षिप्तबाहौ त्वयि।\nचित्रं देव शशी स ते करमगात् किं ब्रूमहे संपत-\nज्ज्योतिर्मण्डलपूरिताखिलवपु: प्रागा विराड्रूपताम् ॥ ११॥",
        "index": 14,
        "shloka_num": 11
    },
    {
        "text": "किं किं बतेदमिति संभ्रम भाजमेनं\nब्रह्मार्णवे क्षणममुं परिमज्ज्य तातम् ।\nमायां पुनस्तनयमोहमयीं वितन्वन्\nआनन्दचिन्मय जगन्मय पाहि रोगात् ॥१२॥",
        "index": 15,
        "shloka_num": 12
    }
]