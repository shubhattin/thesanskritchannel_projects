[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "चतुस्सप्ततितमम् दशकम्",
        "index": 1,
        "shloka_num": null
    },
    {
        "text": "भगवत: मधुरापुरी प्रवेश:",
        "index": 2,
        "shloka_num": null
    },
    {
        "text": "सम्प्राप्तो मथुरां दिनार्धविगमे तत्रान्तरस्मिन् वसन्",
        "index": 3,
        "shloka_num": null
    },
    {
        "text": "आरामे विहिताशन: सखिजनैर्यात: पुरीमीक्षितुम् ।\nप्रापो राजपथं चिरश्रुतिधृतव्यालोककौतूहल-\nस्त्रीपुंसोद्यदगण्यपुण्यनिगलैराकृष्यमाणो नु किम् ॥१॥",
        "index": 4,
        "shloka_num": 1
    },
    {
        "text": "त्वत्पादद्युतिवत् सरागसुभगा: त्वन्मूर्तिवद्योषित:\nसम्प्राप्ता विलसत्पयोधररुचो लोला भवत् दृष्टिवत् ।\nहारिण्यस्त्वदुर:स्थलीवदयि ते मन्दस्मितप्रौढिवत्\nनैर्मल्योल्लसिता: कचौघरुचिवद्राजत्कलापाश्रिता: ॥२॥",
        "index": 5,
        "shloka_num": 2
    },
    {
        "text": "तासामाकलयन्नपाङ्गवलनैर्मोदं प्रहर्षाद्भुत-\nव्यालोलेषु जनेषु तत्र रजकं कञ्चित् पटीं प्रार्थयन् ।\nकस्ते दास्यति राजकीयवसनं याहीति तेनोदित:\nसद्यस्तस्य करेण शीर्षमहृथा: सोऽप्याप पुण्यां गतिम् ॥३॥",
        "index": 6,
        "shloka_num": 3
    },
    {
        "text": "भूयो वायकमेकमायतमतिं तोषेण वेषोचितं\nदाश्वांसं स्वपदं निनेथ सुकृतं को वेद जीवात्मनाम् ।\nमालाभि: स्तबकै: स्तवैरपि पुनर्मालाकृता मानितो\nभक्तिं तेन वृतां दिदेशिथ परां लक्ष्मीं च लक्ष्मीपते ॥४॥",
        "index": 7,
        "shloka_num": 4
    },
    {
        "text": "कुब्जामब्जविलोचनां पथिपुनर्दृष्ट्वाऽङ्गरागे तया\nदत्ते साधु किलाङ्गरागमददास्तस्या महान्तं हृदि ।\nचित्तस्थामृजुतामथ प्रथयितुं गात्रेऽपि तस्या: स्फुटं\nगृह्णन् मञ्जु करेण तामुदनयस्तावज्जगत्सुन्दरीम् ॥५॥",
        "index": 8,
        "shloka_num": 5
    },
    {
        "text": "तावन्निश्चितवैभवास्तव विभो नात्यन्तपापा जना\nयत्किञ्चिद्ददते स्म शक्त्यनुगुणं ताम्बूलमाल्यादिकम् ।\nगृह्णान: कुसुमादि किञ्चन तदा मार्गे निबद्धाञ्जलि:\nनातिष्ठं बत हा यतोऽद्य विपुलामार्तिं व्रजामि प्रभो ॥६॥",
        "index": 9,
        "shloka_num": 6
    },
    {
        "text": "एष्यामीति विमुक्तयाऽपि भगवन्नालेपदात्र्या तया\nदूरात् कातरया निरीक्षितगतिस्त्वं प्राविशो गोपुरम् ।\nआघोषानुमितत्वदागममहाहर्षोल्ललद्देवकी-\nवक्षोजप्रगलत्पयोरसमिषात्त्वत्कीर्तिरन्तर्गता ॥७॥",
        "index": 10,
        "shloka_num": 7
    },
    {
        "text": "आविष्टो नगरीं महोत्सववतीं कोदण्डशालां व्रजन्\nमाधुर्येण नु तेजसा नु पुरुषैर्दूरेण दत्तान्तर: ।\nस्रग्भिर्भूषितमर्चितं वरधनुर्मा मेति वादात् पुर:\nप्रागृह्णा: समरोपय: किल समाक्राक्षीरभाङ्क्षीरपि ॥८॥",
        "index": 11,
        "shloka_num": 8
    },
    {
        "text": "श्व: कंसक्षपणोत्सवस्य पुरत: प्रारम्भतूर्योपम:\nचापध्वंसमहाध्वनिस्तव विभो देवानरोमाञ्चयत् ।\nकंसस्यापि च वेपथुस्तदुदित: कोदण्डखण्डद्वयी-\nचण्डाभ्याहतरक्षिपूरुषरवैरुत्कूलितोऽभूत् त्वया ॥९॥",
        "index": 12,
        "shloka_num": 9
    },
    {
        "text": "शिष्टैर्दुष्टजनैश्च दृष्टमहिमा प्रीत्या च भीत्या तत:\nसम्पश्यन् पुरसम्पदं प्रविचरन् सायं गतो वाटिकाम् ।\nश्रीदाम्ना सह राधिकाविरहजं खेदं वदन् प्रस्वपन्\nआनन्दन्नवतारकार्यघटनाद्वातेश संरक्ष माम् ॥१०॥",
        "index": 13,
        "shloka_num": null
    }
]