[
  {
    "text": "७ मन्युस्तापसः । मन्युः । त्रिष्टुप् , १ जगती ।",
    "index": 0,
    "shloka_num": null
  },
  {
    "text": "यस्ते॑ म॒न्योऽवि॑धद्वज्र सायक॒ सह॒ ओज॑: पुष्यति॒ विश्व॑मानु॒षक्  ।",
    "index": 1,
    "shloka_num": null
  },
  {
    "text": "सा॒ह्याम॒ दास॒मार्यं॒ त्वया॑ यु॒जा सह॑स्कृतेन॒ सह॑सा॒ सह॑स्वता  ॥१",
    "index": 2,
    "shloka_num": null
  },
  {
    "text": "म॒न्युरिन्द्रो॑ म॒न्युरे॒वास॑ दे॒वो म॒न्युर्होता॒ वरु॑णो जा॒तवे॑दाः  ।",
    "index": 3,
    "shloka_num": null
  },
  {
    "text": "म॒न्युं विश॑ ईळते॒ मानु॑षी॒र्याः पा॒हि नो॑ मन्यो॒ तप॑सा स॒जोषा॑:  ॥२॥",
    "index": 4,
    "shloka_num": 2
  },
  {
    "text": "अ॒भी॑हि मन्यो त॒वस॒स्तवी॑या॒न्तप॑सा यु॒जा वि ज॑हि॒ शत्रू॑न्  ।",
    "index": 5,
    "shloka_num": null
  },
  {
    "text": "अ॒मि॒त्र॒हा वृ॑त्र॒हा द॑स्यु॒हा च॒ विश्वा॒ वसू॒न्या भ॑रा॒ त्वं न॑:  ॥३॥",
    "index": 6,
    "shloka_num": 3
  },
  {
    "text": "त्वं हि म॑न्यो अ॒भिभू॑त्योजाः स्वय॒म्भूर्भामो॑ अभिमातिषा॒हः  ।",
    "index": 7,
    "shloka_num": null
  },
  {
    "text": "वि॒श्वच॑र्षणि॒: सहु॑रि॒: सहा॑वान॒स्मास्वोज॒: पृत॑नासु धेहि  ॥४॥",
    "index": 8,
    "shloka_num": 4
  },
  {
    "text": "अ॒भा॒गः सन्नप॒ परे॑तो अस्मि॒ तव॒ क्रत्वा॑ तवि॒षस्य॑ प्रचेतः  ।",
    "index": 9,
    "shloka_num": null
  },
  {
    "text": "तं त्वा॑ मन्यो अक्र॒तुर्जि॑हीळा॒हं स्वा त॒नूर्ब॑ल॒देया॑य॒ मेहि॑  ॥५॥",
    "index": 10,
    "shloka_num": 5
  },
  {
    "text": "अ॒यं ते॑ अ॒स्म्युप॒ मेह्य॒र्वाङ्प्र॑तीची॒नः स॑हुरे विश्वधायः  ।",
    "index": 11,
    "shloka_num": null
  },
  {
    "text": "मन्यो॑ वज्रिन्न॒भि मामा व॑वृत्स्व॒ हना॑व॒ दस्यूँ॑रु॒त बो॑ध्या॒पेः  ॥६॥",
    "index": 12,
    "shloka_num": 6
  },
  {
    "text": "अ॒भि प्रेहि॑ दक्षिण॒तो भ॑वा॒ मेऽधा॑ वृ॒त्राणि॑ जङ्घनाव॒ भूरि॑  ।",
    "index": 13,
    "shloka_num": null
  },
  {
    "text": "जु॒होमि॑ ते ध॒रुणं॒ मध्वो॒ अग्र॑मु॒भा उ॑पां॒शु प्र॑थ॒मा पि॑बाव  ॥७॥",
    "index": 14,
    "shloka_num": 7
  }
]
