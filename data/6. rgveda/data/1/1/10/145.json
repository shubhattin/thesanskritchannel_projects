[
  {
    "text": "६ इन्द्राणी ।सपत्नीबाधनम् (उपनिषत्)  । अनुष्टुप् , ६ पंक्तिः ।",
    "index": 0,
    "shloka_num": null
  },
  {
    "text": "इ॒मां ख॑ना॒म्योष॑धिं वी॒रुधं॒ बल॑वत्तमाम्  । यया॑ स॒पत्नीं॒ बाध॑ते॒ यया॑ संवि॒न्दते॒ पति॑म्  ॥१॥",
    "index": 1,
    "shloka_num": 1
  },
  {
    "text": "उत्ता॑नपर्णे॒ सुभ॑गे॒ देव॑जूते॒ सह॑स्वति  । स॒पत्नीं॑ मे॒ परा॑ धम॒ पतिं॑ मे॒ केव॑लं कुरु  ॥२॥",
    "index": 2,
    "shloka_num": 2
  },
  {
    "text": "उत्त॑रा॒हमु॑त्तर॒ उत्त॒रेदुत्त॑राभ्यः  । अथा॑ स॒पत्नी॒ या ममाऽध॑रा॒ साध॑राभ्यः  ॥३॥",
    "index": 3,
    "shloka_num": 3
  },
  {
    "text": "न॒ह्य॑स्या॒ नाम॑ गृ॒भ्णामि॒ नो अ॒स्मिन्र॑मते॒ जने॑  । परा॑मे॒व प॑रा॒वतं॑ स॒पत्नीं॑ गमयामसि  ॥४॥",
    "index": 4,
    "shloka_num": 4
  },
  {
    "text": "अ॒हम॑स्मि॒ सह॑मा॒नाऽथ॒ त्वम॑सि सास॒हिः  । उ॒भे सह॑स्वती भू॒त्वी स॒पत्नीं॑ मे सहावहै  ॥५॥",
    "index": 5,
    "shloka_num": 5
  },
  {
    "text": "उप॑ तेऽधां॒ सह॑मानाम॒भि त्वा॑धां॒ सही॑यसा  ।",
    "index": 6,
    "shloka_num": null
  },
  {
    "text": "मामनु॒ प्र ते॒ मनो॑ व॒त्सं गौरि॑व धावतु प॒था वारि॑व धावतु  ॥६॥",
    "index": 7,
    "shloka_num": 6
  }
]
