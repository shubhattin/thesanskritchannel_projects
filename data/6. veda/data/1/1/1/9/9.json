[
  {
    "text": "९ काश्यपोऽसितो देवलो वा । पवमानः सोमः । गायत्री ।",
    "index": 0,
    "shloka_num": null
  },
  {
    "text": "परि॑ प्रि॒या दि॒वः क॒विर्वयां॑सि न॒प्त्यो॑र्हि॒तः ।\nसु॒वा॒नो या॑ति क॒विक्र॑तुः ॥१॥",
    "index": 1,
    "shloka_num": 1
  },
  {
    "text": "प्रप्र॒ क्षया॑य॒ पन्य॑से॒ जना॑य॒ जुष्टो॑ अ॒द्रुहे॑ ।\nवी॒त्य॑र्ष॒ चनि॑ष्ठया ॥२॥",
    "index": 2,
    "shloka_num": 2
  },
  {
    "text": "स सू॒नुर्मा॒तरा॒ शुचि॑र्जा॒तो जा॒ते अ॑रोचयत् ।\nम॒हान्म॒ही ऋ॑ता॒वृधा॑ ॥३॥",
    "index": 3,
    "shloka_num": 3
  },
  {
    "text": "स स॒प्त धी॒तिभि॑र्हि॒तो न॒द्यो॑ अजिन्वद॒द्रुहः॑ ।\nया एक॒मक्षि॑ वावृ॒धुः ॥४॥",
    "index": 4,
    "shloka_num": 4
  },
  {
    "text": "ता अ॒भि सन्त॒मस्तृ॑तं म॒हे युवा॑न॒मा द॑धुः ।\nइन्दु॑मिन्द्र॒ तव॑ व्र॒ते ॥५॥",
    "index": 5,
    "shloka_num": 5
  },
  {
    "text": "अ॒भि वह्नि॒रम॑र्त्यः स॒प्त प॑श्यति॒ वाव॑हिः ।\nक्रिवि॑र्दे॒वीर॑तर्पयत् ॥६॥",
    "index": 6,
    "shloka_num": 6
  },
  {
    "text": "अवा॒ कल्पे॑षु नः पुम॒स्तमां॑सि सोम॒ योध्या॑ ।\nतानि॑ पुनान जङ्घनः ॥७॥",
    "index": 7,
    "shloka_num": 7
  },
  {
    "text": "नू नव्य॑से॒ नवी॑यसे सू॒क्ताय॑ साधया प॒थः ।\nप्र॒त्न॒वद्रो॑चया॒ रुचः॑ ॥८॥",
    "index": 8,
    "shloka_num": 8
  },
  {
    "text": "पव॑मान॒ महि॒ श्रवो॒ गामश्वं॑ रासि वी॒रव॑त् ।\nसना॑ मे॒धां सना॒ स्वः॑ ॥९॥",
    "index": 9,
    "shloka_num": 9
  }
]
