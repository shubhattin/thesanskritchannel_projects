[
  {
    "text": "८ मैत्रावरुणिर्वसिष्ठ: । अश्विनौ । त्रिष्टुप् ।",
    "index": 0,
    "shloka_num": null
  },
  {
    "text": "आ वां॒ रथो॒ रोद॑सी बद्बधा॒नो हि॑र॒ण्ययो॒ वृष॑भिर्या॒त्वश्वै॑: ।",
    "index": 1,
    "shloka_num": null
  },
  {
    "text": "घृ॒तव॑र्तनिः प॒विभी॑ रुचा॒न इ॒षां वो॒ळ्हा नृ॒पति॑र्वा॒जिनी॑वान् ॥१॥",
    "index": 2,
    "shloka_num": 1
  },
  {
    "text": "स प॑प्रथा॒नो अ॒भि पञ्च॒ भूमा॑ त्रिवन्धु॒रो मन॒सा या॑तु यु॒क्तः ।",
    "index": 3,
    "shloka_num": null
  },
  {
    "text": "विशो॒ येन॒ गच्छ॑थो देव॒यन्ती॒: कुत्रा॑ चि॒द्याम॑मश्विना॒ दधा॑ना ॥२॥",
    "index": 4,
    "shloka_num": 2
  },
  {
    "text": "स्वश्वा॑ य॒शसा या॑तम॒र्वाग्दस्रा॑ नि॒धिं मधु॑मन्तं पिबाथः ।",
    "index": 5,
    "shloka_num": null
  },
  {
    "text": "वि वां॒ रथो॑ व॒ध्वा॒३ याद॑मा॒नोऽन्ता॑न्दि॒वो बा॑धते वर्त॒निभ्या॑म् ॥३॥",
    "index": 6,
    "shloka_num": 3
  },
  {
    "text": "यु॒वोः श्रियं॒ परि॒ योषा॑वृणीत॒ सूरो॑ दुहि॒ता परि॑तक्म्यायाम् ।",
    "index": 7,
    "shloka_num": null
  },
  {
    "text": "यद्दे॑व॒यन्त॒मव॑थ॒: शची॑भि॒: परि॑ घ्रं॒समो॒मना॑ वां॒ वयो॑ गात् ॥४॥",
    "index": 8,
    "shloka_num": 4
  },
  {
    "text": "यो ह॒ स्य वां॑ रथिरा॒ वस्त॑ उ॒स्रा रथो॑ युजा॒नः प॑रि॒याति॑ व॒र्तिः ।",
    "index": 9,
    "shloka_num": null
  },
  {
    "text": "तेन॑ न॒: शं योरु॒षसो॒ व्यु॑ष्टौ॒ न्य॑श्विना वहतं य॒ज्ञे अ॒स्मिन् ॥५॥",
    "index": 10,
    "shloka_num": 5
  },
  {
    "text": "नरा॑ गौ॒रेव॑ वि॒द्युतं॑ तृषा॒णाऽस्माक॑म॒द्य सव॒नोप॑ यातम् ।",
    "index": 11,
    "shloka_num": null
  },
  {
    "text": "पु॒रु॒त्रा हि वां॑ म॒तिभि॒र्हव॑न्ते॒ मा वा॑म॒न्ये नि य॑मन्देव॒यन्त॑: ॥६॥",
    "index": 12,
    "shloka_num": 6
  },
  {
    "text": "यु॒वं भु॒ज्युमव॑विद्धं समु॒द्र उदू॑हथु॒रर्ण॑सो॒ अस्रि॑धानैः ।",
    "index": 13,
    "shloka_num": null
  },
  {
    "text": "प॒त॒त्रिभि॑रश्र॒मैर॑व्य॒थिभि॑र्दं॒सना॑भिरश्विना पा॒रय॑न्ता ॥७॥",
    "index": 14,
    "shloka_num": 7
  },
  {
    "text": "नू मे॒ हव॒मा शृ॑णुतं युवाना यासि॒ष्टं व॒र्तिर॑श्विना॒विरा॑वत् ।",
    "index": 15,
    "shloka_num": null
  },
  {
    "text": "ध॒त्तं रत्ना॑नि॒ जर॑तं च सू॒रीन्यू॒यं पा॑त स्व॒स्तिभि॒: सदा॑ नः ॥८॥",
    "index": 16,
    "shloka_num": 8
  }
]
