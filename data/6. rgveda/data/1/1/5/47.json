[
  {
    "text": "७ प्रतिरथ आत्रेयः । विश्वे देवाः । त्रिष्टुप् ।",
    "index": 0,
    "shloka_num": null
  },
  {
    "text": "प्र॒यु॒ञ्ज॒ती दि॒व ए॑ति ब्रुवा॒णा म॒ही मा॒ता दु॑हि॒तुर्बो॒धय॑न्ती  ।",
    "index": 1,
    "shloka_num": null
  },
  {
    "text": "आ॒विवा॑सन्ती युव॒तिर्म॑नी॒षा पि॒तृभ्य॒ आ सद॑ने॒ जोहु॑वाना  ॥१॥",
    "index": 2,
    "shloka_num": 1
  },
  {
    "text": "अ॒जि॒रास॒स्तद॑प॒ ईय॑माना आतस्थि॒वांसो॑ अ॒मृत॑स्य॒ नाभि॑म्  ।",
    "index": 3,
    "shloka_num": null
  },
  {
    "text": "अ॒न॒न्तास॑ उ॒रवो॑ वि॒श्वत॑: सीं॒ परि॒ द्यावा॑पृथि॒वी य॑न्ति॒ पन्था॑:  ॥२॥",
    "index": 4,
    "shloka_num": 2
  },
  {
    "text": "उ॒क्षा स॑मु॒द्रो अ॑रु॒षः सु॑प॒र्णः पूर्व॑स्य॒ योनिं॑ पि॒तुरा वि॑वेश  ।",
    "index": 5,
    "shloka_num": null
  },
  {
    "text": "मध्ये॑ दि॒वो निहि॑त॒: पृश्नि॒रश्मा॒ वि च॑क्रमे॒ रज॑सस्पा॒त्यन्तौ॑  ॥३॥",
    "index": 6,
    "shloka_num": 3
  },
  {
    "text": "च॒त्वार॑ ईं बिभ्रति क्षेम॒यन्तो॒ दश॒ गर्भं॑ च॒रसे॑ धापयन्ते  ।",
    "index": 7,
    "shloka_num": null
  },
  {
    "text": "त्रि॒धात॑वः पर॒मा अ॑स्य॒ गावो॑ दि॒वश्च॑रन्ति॒ परि॑ स॒द्यो अन्ता॑न्  ॥४॥",
    "index": 8,
    "shloka_num": 4
  },
  {
    "text": "इ॒दं वपु॑र्नि॒वच॑नं जनास॒श्चर॑न्ति॒ यन्न॒द्य॑स्त॒स्थुराप॑:  ।",
    "index": 9,
    "shloka_num": null
  },
  {
    "text": "द्वे यदीं॑ बिभृ॒तो मा॒तुर॒न्ये इ॒हेह॑ जा॒ते य॒म्या॒३ सब॑न्धू  ॥५॥",
    "index": 10,
    "shloka_num": 5
  },
  {
    "text": "वि त॑न्वते॒ धियो॑ अस्मा॒ अपां॑सि॒ वस्त्रा॑ पु॒त्राय॑ मा॒तरो॑ वयन्ति  ।",
    "index": 11,
    "shloka_num": null
  },
  {
    "text": "उ॒प॒प्र॒क्षे वृष॑णो॒ मोद॑माना दि॒वस्प॒था व॒ध्वो॑ य॒न्त्यच्छ॑  ॥६॥",
    "index": 12,
    "shloka_num": 6
  },
  {
    "text": "तद॑स्तु मित्रावरुणा॒ तद॑ग्ने॒ शं योर॒स्मभ्य॑मि॒दम॑स्तु श॒स्तम्  ।",
    "index": 13,
    "shloka_num": null
  },
  {
    "text": "अ॒शी॒महि॑ गा॒धमु॒त प्र॑ति॒ष्ठां नमो॑ दि॒वे बृ॑ह॒ते साद॑नाय  ॥७॥",
    "index": 14,
    "shloka_num": 7
  }
]
