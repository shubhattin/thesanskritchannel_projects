[
  {
    "text": "१४ कवष ऐलूषः, अक्षो मौजवान् वा । १,७,९,१२ अक्षाः, १३ ऋषिः, २-६,८, १०,११,१४ अक्ष-कितव-निन्दा । त्रिष्टुप् , ७ जगती ।",
    "index": 0,
    "shloka_num": null
  },
  {
    "text": "प्रा॒वे॒पा मा॑ बृह॒तो मा॑दयन्ति प्रवाते॒जा इरि॑णे॒ वर्वृ॑तानाः ।",
    "index": 1,
    "shloka_num": null
  },
  {
    "text": "सोम॑स्येव मौजव॒तस्य॑ भ॒क्षो वि॒भीद॑को॒ जागृ॑वि॒र्मह्य॑मच्छान् ॥१॥",
    "index": 2,
    "shloka_num": 1
  },
  {
    "text": "न मा॑ मिमेथ॒ न जि॑हीळ ए॒षा शि॒वा सखि॑भ्य उ॒त मह्य॑मासीत् ।",
    "index": 3,
    "shloka_num": null
  },
  {
    "text": "अ॒क्षस्या॒हमे॑कप॒रस्य॑ हे॒तोरनु॑व्रता॒मप॑ जा॒याम॑रोधम् ॥२॥",
    "index": 4,
    "shloka_num": 2
  },
  {
    "text": "द्वेष्टि॑ श्व॒श्रूरप॑ जा॒या रु॑णद्धि॒ न ना॑थि॒तो वि॑न्दते मर्डि॒तार॑म् ।",
    "index": 5,
    "shloka_num": null
  },
  {
    "text": "अश्व॑स्येव॒ जर॑तो॒ वस्न्य॑स्य॒ नाहं वि॑न्दामि कित॒वस्य॒ भोग॑म् ॥३॥",
    "index": 6,
    "shloka_num": 3
  },
  {
    "text": "अ॒न्ये जा॒यां परि॑ मृशन्त्यस्य॒ यस्यागृ॑ध॒द्वेद॑ने वा॒ज्य१क्षः ।",
    "index": 7,
    "shloka_num": null
  },
  {
    "text": "पि॒ता मा॒ता भ्रात॑र एनमाहु॒र्न जा॑नीमो॒ नय॑ता ब॒द्धमे॒तम् ॥४॥",
    "index": 8,
    "shloka_num": 4
  },
  {
    "text": "यदा॒दीध्ये॒ न द॑विषाण्येभिः परा॒यद्भ्योऽव॑ हीये॒ सखि॑भ्यः ।",
    "index": 9,
    "shloka_num": null
  },
  {
    "text": "न्यु॑प्ताश्च ब॒भ्रवो॒ वाच॒मक्र॑तँ॒ एमीदे॑षां निष्कृ॒तं जा॒रिणी॑व ॥५॥",
    "index": 10,
    "shloka_num": 5
  },
  {
    "text": "स॒भामे॑ति कित॒वः पृ॒च्छमा॑नो जे॒ष्यामीति॑ त॒न्वा॒३ शूशु॑जानः ।",
    "index": 11,
    "shloka_num": null
  },
  {
    "text": "अ॒क्षासो॑ अस्य॒ वि ति॑रन्ति॒ कामं॑ प्रति॒दीव्ने॒ दध॑त॒ आ कृ॒तानि॑ ॥६॥",
    "index": 12,
    "shloka_num": 6
  },
  {
    "text": "अ॒क्षास॒ इद॑ङ्कु॒शिनो॑ नितो॒दिनो॑ नि॒कृत्वा॑न॒स्तप॑नास्तापयि॒ष्णव॑: ।",
    "index": 13,
    "shloka_num": null
  },
  {
    "text": "कु॒मा॒रदे॑ष्णा॒ जय॑तः पुन॒र्हणो॒ मध्वा॒ सम्पृ॑क्ताः कित॒वस्य॑ ब॒र्हणा॑ ॥७॥",
    "index": 14,
    "shloka_num": 7
  },
  {
    "text": "त्रि॒प॒ञ्चा॒शः क्री॑ळति॒ व्रात॑ एषां दे॒व इ॑व सवि॒ता स॒त्यध॑र्मा ।",
    "index": 15,
    "shloka_num": null
  },
  {
    "text": "उ॒ग्रस्य॑ चिन्म॒न्यवे॒ ना न॑मन्ते॒ राजा॑ चिदेभ्यो॒ नम॒ इत्कृ॑णोति ॥८॥",
    "index": 16,
    "shloka_num": 8
  },
  {
    "text": "नी॒चा व॑र्तन्त उ॒परि॑ स्फुरन्त्यह॒स्तासो॒ हस्त॑वन्तं सहन्ते ।",
    "index": 17,
    "shloka_num": null
  },
  {
    "text": "दि॒व्या अङ्गा॑रा॒ इरि॑णे॒ न्यु॑प्ताः शी॒ताः सन्तो॒ हृद॑यं॒ निर्द॑हन्ति ॥९॥",
    "index": 18,
    "shloka_num": 9
  },
  {
    "text": "जा॒या त॑प्यते कित॒वस्य॑ ही॒ना मा॒ता पु॒त्रस्य॒ चर॑त॒: क्व॑ स्वित् ।",
    "index": 19,
    "shloka_num": null
  },
  {
    "text": "ऋ॒णा॒वा बिभ्य॒द्धन॑मि॒च्छमा॑नो॒ऽन्येषा॒मस्त॒मुप॒ नक्त॑मेति ॥१०॥",
    "index": 20,
    "shloka_num": 10
  },
  {
    "text": "स्त्रियं॑ दृ॒ष्ट्वाय॑ कित॒वं त॑तापा॒ऽन्येषां॑ जा॒यां सुकृ॑तं च॒ योनि॑म् ।",
    "index": 21,
    "shloka_num": null
  },
  {
    "text": "पू॒र्वा॒ह्णे अश्वा॑न्युयु॒जे हि ब॒भ्रून्त्सो अ॒ग्नेरन्ते॑ वृष॒लः प॑पाद ॥११॥",
    "index": 22,
    "shloka_num": 11
  },
  {
    "text": "यो व॑: सेना॒नीर्म॑ह॒तो ग॒णस्य॒ राजा॒ व्रात॑स्य प्रथ॒मो ब॒भूव॑ ।",
    "index": 23,
    "shloka_num": null
  },
  {
    "text": "तस्मै॑ कृणोमि॒ न धना॑ रुणध्मि॒ दशा॒हं प्राची॒स्तदृ॒तं व॑दामि ॥१२॥",
    "index": 24,
    "shloka_num": 12
  },
  {
    "text": "अ॒क्षैर्मा दी॑व्यः कृ॒षिमित्कृ॑षस्व वि॒त्ते र॑मस्व ब॒हु मन्य॑मानः ।",
    "index": 25,
    "shloka_num": null
  },
  {
    "text": "तत्र॒ गाव॑: कितव॒ तत्र॑ जा॒या तन्मे॒ वि च॑ष्टे सवि॒तायम॒र्यः ॥१३॥",
    "index": 26,
    "shloka_num": 13
  },
  {
    "text": "मि॒त्रं कृ॑णुध्वं॒ खलु॑ मृ॒ळता॑ नो॒ मा नो॑ घो॒रेण॑ चरता॒भि धृ॒ष्णु ।",
    "index": 27,
    "shloka_num": null
  },
  {
    "text": "नि वो॒ नु म॒न्युर्वि॑शता॒मरा॑तिर॒न्यो ब॑भ्रू॒णां प्रसि॑तौ॒ न्व॑स्तु ॥१४॥",
    "index": 28,
    "shloka_num": 14
  }
]
