[
  {
    "text": "५ वामदेवो गौतमः । वायुः । अनुष्टुप् ।",
    "index": 0,
    "shloka_num": null
  },
  {
    "text": "वि॒हि होत्रा॒ अवी॑ता॒ विपो॒ न रायो॑ अ॒र्यः ।",
    "index": 1,
    "shloka_num": null
  },
  {
    "text": "वाय॒वा च॒न्द्रेण॒ रथे॑न या॒हि सु॒तस्य॑ पी॒तये॑ ॥१॥",
    "index": 2,
    "shloka_num": 1
  },
  {
    "text": "नि॒र्यु॒वा॒णो अश॑स्तीर्नि॒युत्वाँ॒ इन्द्र॑सारथिः ।",
    "index": 3,
    "shloka_num": null
  },
  {
    "text": "वाय॒वा च॒न्द्रेण॒ रथे॑न या॒हि सु॒तस्य॑ पी॒तये॑ ॥२॥",
    "index": 4,
    "shloka_num": 2
  },
  {
    "text": "अनु॑ कृ॒ष्णे वसु॑धिती ये॒माते॑ वि॒श्वपे॑शसा ।",
    "index": 5,
    "shloka_num": null
  },
  {
    "text": "वाय॒वा च॒न्द्रेण॒ रथे॑न या॒हि सु॒तस्य॑ पी॒तये॑ ॥३॥",
    "index": 6,
    "shloka_num": 3
  },
  {
    "text": "वह॑न्तु त्वा मनो॒युजो॑ यु॒क्तासो॑ नव॒तिर्नव॑ ।",
    "index": 7,
    "shloka_num": null
  },
  {
    "text": "वाय॒वा च॒न्द्रेण॒ रथे॑न या॒हि सु॒तस्य॑ पी॒तये॑ ॥४॥",
    "index": 8,
    "shloka_num": 4
  },
  {
    "text": "वायो॑ श॒तं हरी॑णां यु॒वस्व॒ पोष्या॑णाम् ।",
    "index": 9,
    "shloka_num": null
  },
  {
    "text": "उ॒त वा॑ ते सह॒स्रिणो॒ रथ॒ आ या॑तु॒ पाज॑सा ॥५॥",
    "index": 10,
    "shloka_num": 5
  }
]
