[
  {
    "text": "५ मैत्रावरुणिर्वसिष्ठ: । मित्रावरुणौ  । त्रिष्टुप्  ।",
    "index": 0,
    "shloka_num": null
  },
  {
    "text": "प्रति॑ वां॒ सूर॒ उदि॑ते सू॒क्तैर्मि॒त्रं हु॑वे॒ वरु॑णं पू॒तद॑क्षम्  ।",
    "index": 1,
    "shloka_num": null
  },
  {
    "text": "ययो॑रसु॒र्य१मक्षि॑तं॒ ज्येष्ठं॒ विश्व॑स्य॒ याम॑न्ना॒चिता॑ जिग॒त्नु  ॥१॥",
    "index": 2,
    "shloka_num": 1
  },
  {
    "text": "ता हि दे॒वाना॒मसु॑रा॒ ताव॒र्या ता न॑: क्षि॒तीः क॑रतमू॒र्जय॑न्तीः  ।",
    "index": 3,
    "shloka_num": null
  },
  {
    "text": "अ॒श्याम॑ मित्रावरुणा व॒यं वां॒ द्यावा॑ च॒ यत्र॑ पी॒पय॒न्नहा॑ च  ॥२॥",
    "index": 4,
    "shloka_num": 2
  },
  {
    "text": "ता भूरि॑पाशा॒वनृ॑तस्य॒ सेतू॑ दुर॒त्येतू॑ रि॒पवे॒ मर्त्या॑य  ।",
    "index": 5,
    "shloka_num": null
  },
  {
    "text": "ऋ॒तस्य॑ मित्रावरुणा प॒था वा॑म॒पो न ना॒वा दु॑रि॒ता त॑रेम  ॥३॥",
    "index": 6,
    "shloka_num": 3
  },
  {
    "text": "आ नो॑ मित्रावरुणा ह॒व्यजु॑ष्टिं घृ॒तैर्गव्यू॑तिमुक्षत॒मिळा॑भिः  ।",
    "index": 7,
    "shloka_num": null
  },
  {
    "text": "प्रति॑ वा॒मत्र॒ वर॒मा जना॑य पृणी॒तमु॒द्नो दि॒व्यस्य॒ चारो॑:  ॥४॥",
    "index": 8,
    "shloka_num": 4
  },
  {
    "text": "ए॒ष स्तोमो॑ वरुण मित्र॒ तुभ्यं॒ सोम॑: शु॒क्रो न वा॒यवे॑ऽयामि  ।",
    "index": 9,
    "shloka_num": null
  },
  {
    "text": "अ॒वि॒ष्टं धियो॑ जिगृ॒तं पुरं॑धीर्यू॒यं पा॑त स्व॒स्तिभि॒: सदा॑ नः  ॥५॥",
    "index": 10,
    "shloka_num": 5
  }
]
