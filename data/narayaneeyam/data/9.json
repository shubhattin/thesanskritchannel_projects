[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "नवमम् दशकम्",
        "index": 2,
        "shloka_num": null
    },
    {
        "text": "ब्रह्मण: तप: भुवन निर्मिति: च",
        "index": 3,
        "shloka_num": null
    },
    {
        "text": "स्थितस्स कमलोद्भवस्तव हि नाभिपङ्केरुहे\nकुत: स्विदिदमम्बुधावुदितमित्यनालोकयन् ।\nतदीक्षणकुतूहलात् प्रतिदिशं विवृत्ताननः\nचतुर्वदनतामगाद्विकसदष्टदृष्ट्यम्बुजाम् ॥१॥",
        "index": 4,
        "shloka_num": 1
    },
    {
        "text": "महार्णवविघूर्णितं कमलमेव तत्केवलं\nविलोक्य तदुपाश्रयं तव तनुं तु नालोकयन् ।\nक एष कमलोदरे महति निस्सहायो ह्यहं\nकुत: स्विदिदमम्बुजं समजनीति चिन्तामगात् ॥२॥",
        "index": 5,
        "shloka_num": 2
    },
    {
        "text": "अमुष्य हि सरोरुह: किमपि कारणं सम्भवेद्\nइति स्म कृतनिश्चयस्स खलु नालरन्ध्राध्वना ।\nस्वयोगबलविद्यया समवरूढवान् प्रौढधीः\nत्वदीयमतिमोहनं न तु कलेवरं दृष्टवान् ॥३॥",
        "index": 6,
        "shloka_num": 3
    },
    {
        "text": "तत: सकलनालिकाविवरमार्गगो मार्गयन्\nप्रयस्य शतवत्सरं किमपि नैव संदृष्टवान् ।\nनिवृत्य कमलोदरे सुखनिषण्ण एकाग्रधी:\nसमाधिबलमादधे भवदनुग्रहैकाग्रही ॥४॥",
        "index": 7,
        "shloka_num": 4
    },
    {
        "text": "शतेन परिवत्सरैर्दृढसमाधिबन्धोल्लसत्-\nप्रबोधविशदीकृत: स खलु पद्मिनीसम्भव: ।\nअदृष्टचरमद्भुतं तव हि रूपमन्तर्दृशा\nव्यचष्ट परितुष्टधीर्भुजगभोगभागाश्रयम् ॥५॥",
        "index": 8,
        "shloka_num": 5
    },
    {
        "text": "किरीटमुकुटोल्लसत्कटकहारकेयूरयुङ्-\nमणिस्फुरितमेखलं सुपरिवीतपीताम्बरम् ।\nकलायकुसुमप्रभं गलतलोल्लसत्कौस्तुभं\nवपुस्तदयि भावये कमलजन्मने दर्शितम् ॥६॥",
        "index": 9,
        "shloka_num": 6
    },
    {
        "text": "श्रुतिप्रकरदर्शितप्रचुरवैभव श्रीपते\nहरे जय जय प्रभो पदमुपैषि दिष्ट्या दृशो: ।\nकुरुष्व धियमाशु मे भुवननिर्मितौ कर्मठाम्\nइति द्रुहिणवर्णितस्वगुणबंहिमा पाहि माम् ॥७॥",
        "index": 10,
        "shloka_num": 7
    },
    {
        "text": "लभस्व भुवनत्रयीरचनदक्षतामक्षतां\nगृहाण मदनुग्रहं कुरु तपश्च भूयो विधे ।\nभवत्वखिलसाधनी मयि च भक्तिरत्युत्कटे-\nत्युदीर्य गिरमादधा मुदितचेतसं वेधसम् ॥८॥",
        "index": 11,
        "shloka_num": 8
    },
    {
        "text": "शतं कृततपास्तत: स खलु दिव्यसंवत्सरान्\nअवाप्य च तपोबलं मतिबलं च पूर्वाधिकम् ।\nउदीक्ष्य किल कम्पितं पयसि पङ्कजं वायुना\nभवद्बलविजृम्भित: पवनपाथसी पीतवान् ॥९॥",
        "index": 12,
        "shloka_num": 9
    },
    {
        "text": "तवैव कृपया पुनस्सरसिजेन तेनैव स:\nप्रकल्प्य भुवनत्रयीं प्रववृते प्रजानिर्मितौ ।\nतथाविधकृपाभरो गुरुमरुत्पुराधीश्वर\nत्वमाशु परिपाहि मां गुरुदयोक्षितैरीक्षितै: ॥१०॥",
        "index": 13,
        "shloka_num": null
    }
]