[
  {
    "text": "१५ कण्वो घौरः । मरुतः । गायत्री ।",
    "index": 0,
    "shloka_num": null
  },
  {
    "text": "क्री॒ळं व॒: शर्धो॒ मारु॑तमन॒र्वाणं॑ रथे॒शुभ॑म्  । कण्वा॑ अ॒भि प्र गा॑यत  ॥१॥",
    "index": 1,
    "shloka_num": 1
  },
  {
    "text": "ये पृष॑तीभिर्ऋ॒ष्टिभि॑: सा॒कं वाशी॑भिर॒ञ्जिभि॑:  । अजा॑यन्त॒ स्वभा॑नवः  ॥२॥",
    "index": 2,
    "shloka_num": 2
  },
  {
    "text": "इ॒हेव॑ शृण्व एषां॒ कशा॒ हस्ते॑षु॒ यद् वदा॑न्  । नि याम॑ञ्चि॒त्रमृ॑ञ्जते  ॥३॥",
    "index": 3,
    "shloka_num": 3
  },
  {
    "text": "प्र व॒: शर्धा॑य॒ घृष्व॑ये त्वे॒षद्यु॑म्नाय शु॒ष्मिणे॑  । दे॒वत्तं॒ ब्रह्म॑ गायत  ॥४॥",
    "index": 4,
    "shloka_num": 4
  },
  {
    "text": "प्र शं॑सा॒ गोष्वघ्न्यं॑ क्री॒ळं यच्छर्धो॒ मारु॑तम्  । जम्भे॒ रस॑स्य वावृधे  ॥५॥",
    "index": 5,
    "shloka_num": 5
  },
  {
    "text": "को वो॒ वर्षि॑ष्ठ॒ आ न॑रो दि॒वश्च॒ ग्मश्च॑ धूतयः  । यत्सी॒मन्तं॒ न धू॑नु॒थ  ॥६॥",
    "index": 6,
    "shloka_num": 6
  },
  {
    "text": "नि वो॒ यामा॑य॒ मानु॑षो द॒ध्र उ॒ग्राय॑ म॒न्यवे॑  । जिही॑त॒ पर्व॑तो गि॒रिः  ॥७॥",
    "index": 7,
    "shloka_num": 7
  },
  {
    "text": "येषा॒मज्मे॑षु पृथि॒वी जु॑जु॒र्वाँ इ॑व वि॒श्पति॑:  । भि॒या यामे॑षु॒ रेज॑ते  ॥८॥",
    "index": 8,
    "shloka_num": 8
  },
  {
    "text": "स्थि॒रं हि जान॑मेषां॒ वयो॑ मा॒तुर्निरे॑तवे  । यत् सी॒मनु॑ द्वि॒ता शव॑:  ॥९॥",
    "index": 9,
    "shloka_num": 9
  },
  {
    "text": "उदु॒ त्ये सू॒नवो॒ गिर॒: काष्ठा॒ अज्मे॑ष्वत्नत  । वा॒श्रा अ॑भि॒ज्ञु यात॑वे  ॥१०॥",
    "index": 10,
    "shloka_num": 10
  },
  {
    "text": "त्यं चि॑द् घा दी॒र्घं पृ॒थुं मि॒हो नपा॑त॒ममृ॑ध्रम्  । प्र च्या॑वयन्ति॒ याम॑भिः  ॥११॥",
    "index": 11,
    "shloka_num": 11
  },
  {
    "text": "मरु॑तो॒ यद्ध॑ वो॒ बलं॒ जनाँ॑ अचुच्यवीतन  । गि॒रीँर॑चुच्यवीतन  ॥१२॥",
    "index": 12,
    "shloka_num": 12
  },
  {
    "text": "यद्ध॒ यान्ति॑ म॒रुत॒: सं ह॑ ब्रुव॒तेऽध्व॒न्ना  । शृ॒णोति॒ कश्चि॑देषाम्  ॥१३॥",
    "index": 13,
    "shloka_num": 13
  },
  {
    "text": "प्र या॑त॒ शीभ॑मा॒शुभि॒: सन्ति॒ कण्वे॑षु वो॒ दुव॑:  । तत्रो॒ षु मा॑दयाध्वै  ॥१४॥",
    "index": 14,
    "shloka_num": 14
  },
  {
    "text": "अस्ति॒ हि ष्मा॒ मदा॑य व॒: स्मसि॑ ष्मा व॒यमे॑षाम्  । विश्वं॑ चि॒दायु॑र्जी॒वसे॑  ॥१५॥",
    "index": 15,
    "shloka_num": 15
  }
]
