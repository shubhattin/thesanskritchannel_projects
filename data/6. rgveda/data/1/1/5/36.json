[
  {
    "text": "६ प्रभूवसुराङ्गिरसः । इन्द्रः  । त्रिष्टुप्, ३जगती ।",
    "index": 0,
    "shloka_num": null
  },
  {
    "text": "स आ ग॑म॒दिन्द्रो॒ यो वसू॑नां॒ चिके॑त॒द् दातुं॒ दाम॑नो रयी॒णाम्  ।",
    "index": 1,
    "shloka_num": null
  },
  {
    "text": "ध॒न्व॒च॒रो न वंस॑गस्तृषा॒णश्च॑कमा॒नः पि॑बतु दु॒ग्धमं॒शुम्  ॥१॥",
    "index": 2,
    "shloka_num": 1
  },
  {
    "text": "आ ते॒ हनू॑ हरिवः शूर॒ शिप्रे॒ रुह॒त् सोमो॒ न पर्व॑तस्य पृ॒ष्ठे  ।",
    "index": 3,
    "shloka_num": null
  },
  {
    "text": "अनु॑ त्वा राज॒न्नर्व॑तो॒ न हि॒न्वन् गी॒र्भिर्म॑देम पुरुहूत॒ विश्वे॑  ॥२॥",
    "index": 4,
    "shloka_num": 2
  },
  {
    "text": "च॒क्रं न वृ॒त्तं पु॑रुहूत वेपते॒ मनो॑ भि॒या मे॒ अम॑ते॒रिद॑द्रिवः  ।",
    "index": 5,
    "shloka_num": null
  },
  {
    "text": "रथा॒दधि॑ त्वा जरि॒ता स॑दावृध कु॒विन्नु स्तो॑षन्मघवन् पुरू॒वसु॑:  ॥३॥",
    "index": 6,
    "shloka_num": 3
  },
  {
    "text": "ए॒ष ग्रावे॑व जरि॒ता त॑ इ॒न्द्रेय॑र्ति॒ वाचं॑ बृ॒हदा॑शुषा॒णः  ।",
    "index": 7,
    "shloka_num": null
  },
  {
    "text": "प्र स॒व्येन॑ मघव॒न् यंसि॑ रा॒यः प्र द॑क्षि॒णिद्ध॑रिवो॒ मा वि वे॑नः  ॥४॥",
    "index": 8,
    "shloka_num": 4
  },
  {
    "text": "वृषा॑ त्वा॒ वृष॑णं वर्धतु॒ द्यौर्वृषा॒ वृष॑भ्यां वहसे॒ हरि॑भ्याम्  ।",
    "index": 9,
    "shloka_num": null
  },
  {
    "text": "स नो॒ वृषा॒ वृष॑रथः सुशिप्र॒ वृष॑क्रतो॒ वृषा॑ वज्रि॒न् भरे॑ धाः  ॥५॥",
    "index": 10,
    "shloka_num": 5
  },
  {
    "text": "यो रोहि॑तौ वा॒जिनौ॑ वा॒जिनी॑वान् त्रि॒भिः श॒तैः सच॑माना॒वदि॑ष्ट  ।",
    "index": 11,
    "shloka_num": null
  },
  {
    "text": "यूने॒ सम॑स्मै क्षि॒तयो॑ नमन्तां श्रु॒तर॑थाय मरुतो दुवो॒या  ॥६॥",
    "index": 12,
    "shloka_num": 6
  }
]
