६ मेध्यातिथि: काण्व:  । पवमान: सोम:  । गायत्री  ।
ज॒नय॑न्रोच॒ना दि॒वो ज॒नय॑न्न॒प्सु सूर्य॑म्  । वसा॑नो॒ गा अ॒पो हरि॑:  ॥१॥
ए॒ष प्र॒त्नेन॒ मन्म॑ना दे॒वो दे॒वेभ्य॒स्परि॑  । धार॑या पवते सु॒तः  ॥२॥
वा॒वृ॒धा॒नाय॒ तूर्व॑ये॒ पव॑न्ते॒ वाज॑सातये  । सोमा॑: स॒हस्र॑पाजसः  ॥३॥
दु॒हा॒नः प्र॒त्नमित्पय॑: प॒वित्रे॒ परि॑ षिच्यते  । क्रन्द॑न्दे॒वाँ अ॑जीजनत्  ॥४॥
अ॒भि विश्वा॑नि॒ वार्या॒भि दे॒वाँ ऋ॑ता॒वृध॑:  । सोम॑: पुना॒नो अ॑र्षति  ॥५॥
गोम॑न्नः सोम वी॒रव॒दश्वा॑व॒द्वाज॑वत्सु॒तः  । पव॑स्व बृह॒तीरिष॑:  ॥६॥
