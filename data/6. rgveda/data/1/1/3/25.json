[
  {
    "text": "५ गाथिनो विश्वामित्रः । अग्निः, ४ अग्नीन्द्रौ । विराट् ।",
    "index": 0,
    "shloka_num": null
  },
  {
    "text": "अग्ने॑ दि॒वः सू॒नुर॑सि॒ प्रचे॑ता॒स्तना॑ पृथि॒व्या उ॒त वि॒श्ववे॑दाः ।\nऋध॑ग्दे॒वाँ इ॒ह य॑जा चिकित्वः ॥१॥",
    "index": 1,
    "shloka_num": 1
  },
  {
    "text": "अ॒ग्निः स॑नोति वी॒र्या॑णि वि॒द्वान् त्स॒नोति॒ वाज॑म॒मृता॑य॒ भूष॑न् ।\nस नो॑ दे॒वाँ एह व॑हा पुरुक्षो ॥२॥",
    "index": 2,
    "shloka_num": 2
  },
  {
    "text": "अ॒ग्निर्द्यावा॑पृथि॒वी वि॒श्वज॑न्ये॒ आ भा॑ति दे॒वी अ॒मृते॒ अमू॑रः ।\nक्षय॒न् वाजै॑: पुरुश्च॒न्द्रो नमो॑भिः ॥३॥",
    "index": 3,
    "shloka_num": 3
  },
  {
    "text": "अग्न॒ इन्द्र॑श्च दा॒शुषो॑ दुरो॒णे सु॒ताव॑तो य॒ज्ञमि॒होप॑ यातम् ।\nअम॑र्धन्ता सोम॒पेया॑य देवा ॥४॥",
    "index": 4,
    "shloka_num": 4
  },
  {
    "text": "अग्ने॑ अ॒पां समि॑ध्यसे दुरो॒णे नित्य॑: सूनो सहसो जातवेदः ।\nस॒धस्था॑नि म॒हय॑मान ऊ॒ती ॥५॥",
    "index": 5,
    "shloka_num": 5
  }
]
