[
  {
    "text": "७ परुच्छेपो दैवोदासिः । इन्द्रः ।१ त्रिष्टुप्, २-४ अनुष्टुप्, ५ गायत्री, ६ धृतिः, ७ अष्टिः ।",
    "index": 0,
    "shloka_num": null
  },
  {
    "text": "उ॒भे पु॑नामि॒ रोद॑सी ऋ॒तेन॒ द्रुहो॑ दहामि॒ सं म॒हीर॑नि॒न्द्राः ।",
    "index": 1,
    "shloka_num": null
  },
  {
    "text": "अ॒भि॒व्लग्य॒ यत्र॑ ह॒ता अ॒मित्रा॑ वैलस्था॒नं परि॑ तृ॒ह्ला अशे॑रन् ॥१॥",
    "index": 2,
    "shloka_num": 1
  },
  {
    "text": "अ॒भि॒व्लग्या॑ चिदद्रिवः शी॒र्षा या॑तु॒मती॑नाम् ।",
    "index": 3,
    "shloka_num": null
  },
  {
    "text": "छि॒न्धि व॑टू॒रिणा॑ प॒दा म॒हाव॑टूरिणा प॒दा ॥२॥",
    "index": 4,
    "shloka_num": 2
  },
  {
    "text": "अवा॑सां मघवञ्जहि॒ शर्धो॑ यातु॒मती॑नाम् ।",
    "index": 5,
    "shloka_num": null
  },
  {
    "text": "वै॒ल॒स्था॒न॒के अ॑र्म॒के म॒हावै॑लस्थे अर्म॒के ॥३॥",
    "index": 6,
    "shloka_num": 3
  },
  {
    "text": "यासां॑ ति॒स्रः प॑ञ्चा॒शतो॑ ऽभिव्ल॒ङ्गैर॒पाव॑पः ।",
    "index": 7,
    "shloka_num": null
  },
  {
    "text": "तत् सु ते॑ मनायति त॒कत् सु ते॑ मनायति ॥४॥",
    "index": 8,
    "shloka_num": 4
  },
  {
    "text": "पि॒शङ्ग॑भृष्टिमम्भृ॒णं पि॒शाचि॑मिन्द्र॒ सं मृ॑ण ।",
    "index": 9,
    "shloka_num": null
  },
  {
    "text": "सर्वं॒ रक्षो॒ नि ब॑र्हय ॥५॥",
    "index": 10,
    "shloka_num": 5
  },
  {
    "text": "अ॒वर्म॒ह इ॑न्द्र दादृ॒हि श्रु॒धी न॑: शु॒शोच॒ हि द्यौः क्षा न भी॒षाँ अ॑द्रिवो घृ॒णान्न भी॒षाँ अ॑द्रिवः ।",
    "index": 11,
    "shloka_num": null
  },
  {
    "text": "शु॒ष्मिन्त॑मो॒ हि शु॒ष्मिभि॑र्व॒धैरु॒ग्रेभि॒रीय॑से ।",
    "index": 12,
    "shloka_num": null
  },
  {
    "text": "अपू॑रुषघ्नो अप्रतीत शूर॒ सत्व॑भिस्त्रिस॒प्तैः शू॑र॒ सत्व॑भिः ॥६॥",
    "index": 13,
    "shloka_num": 6
  },
  {
    "text": "व॒नोति॒ हि सु॒न्वन् क्षयं॒ परी॑णसः सुन्वा॒नो हि ष्मा॒ यज॒त्यव॒ द्विषो॑ दे॒वाना॒मव॒ द्विष॑: ।",
    "index": 14,
    "shloka_num": null
  },
  {
    "text": "सु॒न्वा॒न इत् सि॑षासति स॒हस्रा॑ वा॒ज्यवृ॑तः ।",
    "index": 15,
    "shloka_num": null
  },
  {
    "text": "सु॒न्वा॒नायेन्द्रो॑ ददात्या॒भुवं॑ र॒यिं द॑दात्या॒भुव॑म् ॥७॥",
    "index": 16,
    "shloka_num": 7
  }
]
