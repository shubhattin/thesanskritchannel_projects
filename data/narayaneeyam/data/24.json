[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "चतुर्विंशम् दशकम्",
        "index": 2,
        "shloka_num": null
    },
    {
        "text": "प्रह्लाद चरितम्",
        "index": 3,
        "shloka_num": null
    },
    {
        "text": "हिरण्याक्षे पोत्रिप्रवरवपुषा देव भवता\nहते शोकक्रोधग्लपितधृतिरेतस्य सहज: ।\nहिरण्यप्रारम्भ: कशिपुरमरारातिसदसि\nप्रतिज्ञामातेने तव किल वधार्थं मधुरिपो ॥१॥",
        "index": 4,
        "shloka_num": 1
    },
    {
        "text": "विधातारं घोरं स खलु तपसित्वा नचिरत:\nपुर: साक्षात्कुर्वन् सुरनरमृगाद्यैरनिधनम् ।\nवरं लब्ध्वा दृप्तो जगदिह भवन्नायकमिदं\nपरिक्षुन्दन्निन्द्रादहरत दिवं त्वामगणयन् ॥२॥",
        "index": 5,
        "shloka_num": 2
    },
    {
        "text": "निहन्तुं त्वां भूयस्तव पदमवाप्तस्य च रिपो:\nबहिर्दृष्टेरन्तर्दधिथ हृदये सूक्ष्मवपुषा ।\nनदन्नुच्चैस्तत्राप्यखिलभुवनान्ते च मृगयन्\nभिया यातं मत्वा स खलु जितकाशी निववृते ॥३॥",
        "index": 6,
        "shloka_num": 3
    },
    {
        "text": "ततोऽस्य प्रह्लाद: समजनि सुतो गर्भवसतौ\nमुनेर्वीणापाणेरधिगतभवद्भक्तिमहिमा ।\nस वै जात्या दैत्य: शिशुरपि समेत्य त्वयि रतिं\nगतस्त्वद्भक्तानां वरद परमोदाहरणताम् ॥४॥",
        "index": 7,
        "shloka_num": 4
    },
    {
        "text": "सुरारीणां हास्यं तव चरणदास्यं निजसुते\nस दृष्ट्वा दुष्टात्मा गुरुभिरशिशिक्षच्चिरममुम् ।\nगुरुप्रोक्तं चासाविदमिदमभद्राय दृढमि-\nत्यपाकुर्वन् सर्वं तव चरणभक्त्यैव ववृधे ॥ ५ ॥",
        "index": 8,
        "shloka_num": 5
    },
    {
        "text": "अधीतेषु श्रेष्ठं किमिति परिपृष्टेऽथ तनये\nभवद्भक्तिं वर्यामभिगदति पर्याकुलधृति: ।\nगुरुभ्यो रोषित्वा सहजमतिरस्येत्यभिविदन्\nवधोपायानस्मिन् व्यतनुत भवत्पादशरणे ॥६॥",
        "index": 9,
        "shloka_num": 6
    },
    {
        "text": "स शूलैराविद्ध: सुबहु मथितो दिग्गजगणै:\nमहासर्पैर्दष्टोऽप्यनशनगराहारविधुत: ।\nगिरीन्द्रावक्षिप्तोऽप्यहह परमात्मन्नयि विभो\nत्वयि न्यस्तात्मत्वात् किमपि न निपीडामभजत ॥७॥",
        "index": 10,
        "shloka_num": 7
    },
    {
        "text": "तत: शङ्काविष्ट: स पुनरतिदुष्टोऽस्य जनको\nगुरूक्त्या तद्गेहे किल वरुणपाशैस्तमरुणत् ।\nगुरोश्चासान्निध्ये स पुनरनुगान् दैत्यतनयान्\nभवद्भक्तेस्तत्त्वं परममपि विज्ञानमशिषत् ॥८॥",
        "index": 11,
        "shloka_num": 8
    },
    {
        "text": "पिता शृण्वन् बालप्रकरमखिलं त्वत्स्तुतिपरं\nरुषान्ध: प्राहैनं कुलहतक कस्ते बलमिति ।\nबलं मे वैकुण्ठस्तव च जगतां चापि स बलं\nस एव त्रैलोक्यं सकलमिति धीरोऽयमगदीत् ॥९॥",
        "index": 12,
        "shloka_num": 9
    },
    {
        "text": "अरे क्वासौ क्वासौ सकलजगदात्मा हरिरिति\nप्रभिन्ते स्म स्तंभं चलितकरवालो दितिसुत: ।\nअत: पश्चाद्विष्णो न हि वदितुमीशोऽस्मि सहसा\nकृपात्मन् विश्वात्मन् पवनपुरवासिन् मृडय माम् ॥१०॥",
        "index": 13,
        "shloka_num": 10
    }
]