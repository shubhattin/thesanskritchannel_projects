[
  {
    "text": "६ अगस्त्यो मैत्रावरुणिः । अश्विनौ । त्रिष्टुप् ।",
    "index": 0,
    "shloka_num": null
  },
  {
    "text": "तं यु॑ञ्जाथां॒ मन॑सो॒ यो जवी॑यान् त्रिवन्धु॒रो वृ॑षणा॒ यस्त्रि॑च॒क्रः ।",
    "index": 1,
    "shloka_num": null
  },
  {
    "text": "येनो॑पया॒थः सु॒कृतो॑ दुरो॒णं त्रि॒धातु॑ना पतथो॒ विर्न प॒र्णैः ॥१॥",
    "index": 2,
    "shloka_num": 1
  },
  {
    "text": "सु॒वृद् रथो॑ वर्तते॒ यन्न॒भि क्षां यत् तिष्ठ॑थ॒: क्रतु॑म॒न्तानु॑ पृ॒क्षे ।",
    "index": 3,
    "shloka_num": null
  },
  {
    "text": "वपु॑र्वपु॒ष्या स॑चतामि॒यं गीर्दि॒वो दु॑हि॒त्रोषसा॑ सचेथे ॥२॥",
    "index": 4,
    "shloka_num": 2
  },
  {
    "text": "आ ति॑ष्ठतं सु॒वृतं॒ यो रथो॑ वा॒मनु॑ व्र॒तानि॒ वर्त॑ते ह॒विष्मा॑न् ।",
    "index": 5,
    "shloka_num": null
  },
  {
    "text": "येन॑ नरा नासत्येष॒यध्यै॑ व॒र्तिर्या॒थस्तन॑याय॒ त्मने॑ च ॥३॥",
    "index": 6,
    "shloka_num": 3
  },
  {
    "text": "मा वां॒ वृको॒ मा वृ॒कीरा द॑धर्षी॒न्मा परि॑ वर्क्तमु॒त माति॑ धक्तम् ।",
    "index": 7,
    "shloka_num": null
  },
  {
    "text": "अ॒यं वां॑ भा॒गो निहि॑त इ॒यं गीर्दस्रा॑वि॒मे वां॑ नि॒धयो॒ मधू॑नाम् ॥४॥",
    "index": 8,
    "shloka_num": 4
  },
  {
    "text": "यु॒वां गोत॑मः पुरुमी॒ळहो अत्रि॒र्दस्रा॒ हव॒तेऽव॑से ह॒विष्मा॑न् ।",
    "index": 9,
    "shloka_num": null
  },
  {
    "text": "दिशं॒ न दि॒ष्टामृ॑जू॒येव॒ यन्ता मे॒ हवं॑ नास॒त्योप॑ यातम् ॥५॥",
    "index": 10,
    "shloka_num": 5
  },
  {
    "text": "अता॑रिष्म॒ तम॑सस्पा॒रम॒स्य प्रति॑ वां॒ स्तोमो॑ अश्विनावधायि ।",
    "index": 11,
    "shloka_num": null
  },
  {
    "text": "एह या॑तं प॒थिभि॑र्देव॒यानै॑र्वि॒द्यामे॒षं वृ॒जनं॑ जी॒रदा॑नुम् ॥६॥",
    "index": 12,
    "shloka_num": 6
  }
]
