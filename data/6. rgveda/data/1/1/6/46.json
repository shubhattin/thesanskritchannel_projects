[
  {
    "text": "१४ शंयुर्बार्हस्पत्य: । इन्द्र: प्रगाथ: [= विषमा बृहती, समा सतोबृहती ] ।",
    "index": 0,
    "shloka_num": null
  },
  {
    "text": "त्वामिद्धि हवा॑महे सा॒ता वाज॑स्य का॒रव॑: ।",
    "index": 1,
    "shloka_num": null
  },
  {
    "text": "त्वां वृ॒त्रेष्वि॑न्द्र॒ सत्प॑तिं॒ नर॒स्त्वां काष्ठा॒स्वर्व॑तः ॥१॥",
    "index": 2,
    "shloka_num": 1
  },
  {
    "text": "स त्वं न॑श्चित्र वज्रहस्त धृष्णु॒या म॒हः स्त॑वा॒नो अ॑द्रिवः ।",
    "index": 3,
    "shloka_num": null
  },
  {
    "text": "गामश्वं॑ र॒थ्य॑मिन्द्र॒ सं कि॑र स॒त्रा वाजं॒ न जि॒ग्युषे॑ ॥२॥",
    "index": 4,
    "shloka_num": 2
  },
  {
    "text": "यः स॑त्रा॒हा विच॑र्षणि॒रिन्द्रं॒ तं हू॑महे व॒यम् ।",
    "index": 5,
    "shloka_num": null
  },
  {
    "text": "सह॑स्रमुष्क॒ तुवि॑नृम्ण॒ सत्प॑ते॒ भवा॑ स॒मत्सु॑ नो वृ॒धे ॥३॥",
    "index": 6,
    "shloka_num": 3
  },
  {
    "text": "बाध॑से॒ जना॑न्वृष॒भेव॑ म॒न्युना॒ घृषौ॑ मी॒ळ्ह ऋ॑चीषम ।",
    "index": 7,
    "shloka_num": null
  },
  {
    "text": "अ॒स्माकं॑ बोध्यवि॒ता म॑हाध॒ने त॒नूष्व॒प्सु सूर्ये॑ ॥४॥",
    "index": 8,
    "shloka_num": 4
  },
  {
    "text": "इन्द्र॒ ज्येष्ठं॑ न॒ आ भ॑रँ॒ ओजि॑ष्ठं॒ पपु॑रि॒ श्रव॑: ।",
    "index": 9,
    "shloka_num": null
  },
  {
    "text": "येने॒मे चि॑त्र वज्रहस्त॒ रोद॑सी॒ ओभे सु॑शिप्र॒ प्राः ॥५॥",
    "index": 10,
    "shloka_num": 5
  },
  {
    "text": "त्वामु॒ग्रमव॑से चर्षणी॒सहं॒ राज॑न्दे॒वेषु॑ हूमहे ।",
    "index": 11,
    "shloka_num": null
  },
  {
    "text": "विश्वा॒ सु नो॑ विथु॒रा पि॑ब्द॒ना व॑सो॒ऽमित्रा॑न्त्सु॒षहा॑न्कृधि ॥६॥",
    "index": 12,
    "shloka_num": 6
  },
  {
    "text": "यदि॑न्द्र॒ नाहु॑षी॒ष्वाँ ओजो॑ नृ॒म्णं च॑ कृ॒ष्टिषु॑ ।",
    "index": 13,
    "shloka_num": null
  },
  {
    "text": "यद्वा॒ पञ्च॑ क्षिती॒नां द्यु॒म्नमा भ॑र स॒त्रा विश्वा॑नि॒ पौंस्या॑ ॥७॥",
    "index": 14,
    "shloka_num": 7
  },
  {
    "text": "यद्वा॑ तृ॒क्षौ म॑घवन्द्रु॒ह्यावा जने॒ यत्पू॒रौ कच्च॒ वृष्ण्य॑म् ।",
    "index": 15,
    "shloka_num": null
  },
  {
    "text": "अ॒स्मभ्यं॒ तद्रि॑रीहि॒ सं नृ॒षाह्ये॒ऽमित्रा॑न्पृ॒त्सु तु॒र्वणे॑ ॥८॥",
    "index": 16,
    "shloka_num": 8
  },
  {
    "text": "इन्द्र॑ त्रि॒धातु॑ शर॒णं त्रि॒वरू॑थं स्वस्ति॒मत् ।",
    "index": 17,
    "shloka_num": null
  },
  {
    "text": "छ॒र्दिर्य॑च्छ म॒घव॑द्भ्यश्च॒ मह्यं॑ च या॒वया॑ दि॒द्युमे॑भ्यः ॥९॥",
    "index": 18,
    "shloka_num": 9
  },
  {
    "text": "ये ग॑व्य॒ता मन॑सा॒ शत्रु॑माद॒भुर॑भिप्र॒घ्नन्ति॑ धृष्णु॒या ।",
    "index": 19,
    "shloka_num": null
  },
  {
    "text": "अध॑ स्मा नो मघवन्निन्द्र गिर्वणस्तनू॒पा अन्त॑मो भव ॥१०॥",
    "index": 20,
    "shloka_num": 10
  },
  {
    "text": "अध॑ स्मा नो वृ॒धे भ॒वेन्द्र॑ ना॒यम॑वा यु॒धि ।",
    "index": 21,
    "shloka_num": null
  },
  {
    "text": "यद॒न्तरि॑क्षे प॒तय॑न्ति प॒र्णिनो॑ दि॒द्यव॑स्ति॒ग्ममू॑र्धानः ॥११॥",
    "index": 22,
    "shloka_num": 11
  },
  {
    "text": "यत्र॒ शूरा॑सस्त॒न्वो॑ वितन्व॒ते प्रि॒या शर्म॑ पितॄ॒णाम् ।",
    "index": 23,
    "shloka_num": null
  },
  {
    "text": "अध॑ स्मा यच्छ त॒न्वे॒३ तने॑ च छ॒र्दिर॒चित्तं॑ या॒वय॒ द्वेष॑: ॥१२॥",
    "index": 24,
    "shloka_num": 12
  },
  {
    "text": "यदि॑न्द्र॒ सर्गे॒ अर्व॑तश्चो॒दया॑से महाध॒ने ।",
    "index": 25,
    "shloka_num": null
  },
  {
    "text": "अ॒स॒म॒ने अध्व॑नि वृजि॒ने प॒थि श्ये॒नाँ इ॑व श्रवस्य॒तः ॥१३॥",
    "index": 26,
    "shloka_num": 13
  },
  {
    "text": "सिन्धूँ॑रिव प्रव॒ण आ॑शु॒या य॒तो यदि॒ क्लोश॒मनु॒ ष्वणि॑ ।",
    "index": 27,
    "shloka_num": null
  },
  {
    "text": "आ ये वयो॒ न वर्वृ॑त॒त्यामि॑षि गृभी॒ता बा॒ह्वोर्गवि॑ ॥१४॥",
    "index": 28,
    "shloka_num": 14
  }
]
