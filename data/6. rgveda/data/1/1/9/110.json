[
  {
    "text": "१२ त्र्यरुणस्त्रैवृष्ण:,त्रसदस्यु: पौरुकुत्स्य:  । पवमान: सोम:  ।१-३ पिपीलिकमध्या अनुष्टुप् , ४-९ ऊर्ध्वबृहती,१०-१२ विराट्  ।",
    "index": 0,
    "shloka_num": null
  },
  {
    "text": "पर्यू॒ षु प्र ध॑न्व॒ वाज॑सातये॒ परि॑ वृ॒त्राणि॑ स॒क्षणि॑:  । द्वि॒षस्त॒रध्या॑ ऋण॒या न॑ ईयसे  ॥१॥",
    "index": 1,
    "shloka_num": 1
  },
  {
    "text": "अनु॒ हि त्वा॑ सु॒तं सो॑म॒ मदा॑मसि म॒हे स॑मर्य॒राज्ये॑  । वाजाँ॑ अ॒भि प॑वमान॒ प्र गा॑हसे  ॥२॥",
    "index": 2,
    "shloka_num": 2
  },
  {
    "text": "अजी॑जनो॒ हि प॑वमान॒ सूर्यं॑ वि॒धारे॒ शक्म॑ना॒ पय॑:  । गोजी॑रया॒ रंह॑माण॒: पुरं॑ध्या  ॥३॥",
    "index": 3,
    "shloka_num": 3
  },
  {
    "text": "अजी॑जनो अमृत॒ मर्त्ये॒ष्वाँ ऋ॒तस्य॒ धर्म॑न्न॒मृत॑स्य॒ चारु॑णः  । सदा॑सरो॒ वाज॒मच्छा॒ सनि॑ष्यदत्  ॥४॥",
    "index": 4,
    "shloka_num": 4
  },
  {
    "text": "अ॒भ्य॑भि॒ हि श्रव॑सा त॒तर्दि॒थोत्सं॒ न कं चि॑ज्जन॒पान॒मक्षि॑तम्  । शर्या॑भि॒र्न भर॑माणो॒ गभ॑स्त्योः  ॥५॥",
    "index": 5,
    "shloka_num": 5
  },
  {
    "text": "आदीं॒ के चि॒त्पश्य॑मानास॒ आप्यं॑ वसु॒रुचो॑ दि॒व्या अ॒भ्य॑नूषत  । वारं॒ न दे॒वः स॑वि॒ता व्यू॑र्णुते  ॥६॥",
    "index": 6,
    "shloka_num": 6
  },
  {
    "text": "त्वे सो॑म प्रथ॒मा वृ॒क्तब॑र्हिषो म॒हे वाजा॑य॒ श्रव॑से॒ धियं॑ दधुः  । स त्वं नो॑ वीर वी॒र्या॑य चोदय  ॥७॥",
    "index": 7,
    "shloka_num": 7
  },
  {
    "text": "दि॒वः पी॒यूषं॑ पू॒र्व्यं यदु॒क्थ्यं॑ म॒हो गा॒हाद्दि॒व आ निर॑धुक्षत  । इन्द्र॑म॒भि जाय॑मानं॒ सम॑स्वरन्  ॥८॥",
    "index": 8,
    "shloka_num": 8
  },
  {
    "text": "अध॒ यदि॒मे प॑वमान॒ रोद॑सी इ॒मा च॒ विश्वा॒ भुव॑ना॒भि म॒ज्मना॑  ।",
    "index": 9,
    "shloka_num": null
  },
  {
    "text": "यू॒थे न नि॒:ष्ठा वृ॑ष॒भो वि ति॑ष्ठसे  ॥९॥",
    "index": 10,
    "shloka_num": 9
  },
  {
    "text": "सोम॑: पुना॒नो अ॒व्यये॒ वारे॒ शिशु॒र्न क्रीळ॒न्पव॑मानो अक्षाः  । स॒हस्र॑धारः श॒तवा॑ज॒ इन्दु॑:  ॥१०॥",
    "index": 11,
    "shloka_num": 10
  },
  {
    "text": "ए॒ष पु॑ना॒नो मधु॑माँ ऋ॒तावेन्द्रा॒येन्दु॑: पवते स्वा॒दुरू॒र्मिः  । वा॒ज॒सनि॑र्वरिवो॒विद्व॑यो॒धाः  ॥११॥",
    "index": 12,
    "shloka_num": 11
  },
  {
    "text": "स प॑वस्व॒ सह॑मानः पृत॒न्यून्त्सेध॒न्रक्षां॒स्यप॑ दु॒र्गहा॑णि  । स्वा॒यु॒धः सा॑स॒ह्वान्त्सो॑म॒ शत्रू॑न्  ॥१२॥",
    "index": 13,
    "shloka_num": 12
  }
]
