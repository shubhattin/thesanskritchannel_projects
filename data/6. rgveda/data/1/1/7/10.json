[
  {
    "text": "५ । मैत्रावरुणिर्वसिष्ठ: । अग्नि: । त्रिष्टुप्",
    "index": 0,
    "shloka_num": null
  },
  {
    "text": "उ॒षो न जा॒रः पृ॒थु पाजो॑ अश्रे॒द्दवि॑द्युत॒द्दीद्य॒च्छोशु॑चानः ।",
    "index": 1,
    "shloka_num": null
  },
  {
    "text": "वृषा॒ हरि॒: शुचि॒रा भा॑ति भा॒सा धियो॑ हिन्वा॒न उ॑श॒तीर॑जीगः ॥१॥",
    "index": 2,
    "shloka_num": 1
  },
  {
    "text": "स्व१र्ण वस्तो॑रु॒षसा॑मरोचि य॒ज्ञं त॑न्वा॒ना उ॒शिजो॒ न मन्म॑ ।",
    "index": 3,
    "shloka_num": null
  },
  {
    "text": "अ॒ग्निर्जन्मा॑नि दे॒व आ वि वि॒द्वान्द्र॒वद्दू॒तो दे॑व॒यावा॒ वनि॑ष्ठः ॥२॥",
    "index": 4,
    "shloka_num": 2
  },
  {
    "text": "अच्छा॒ गिरो॑ म॒तयो॑ देव॒यन्ती॑र॒ग्निं य॑न्ति॒ द्रवि॑णं॒ भिक्ष॑माणाः ।",
    "index": 5,
    "shloka_num": null
  },
  {
    "text": "सु॒सं॒दृशं॑ सु॒प्रती॑कं॒ स्वञ्चं॑ हव्य॒वाह॑मर॒तिं मानु॑षाणाम् ॥३॥",
    "index": 6,
    "shloka_num": 3
  },
  {
    "text": "इन्द्रं॑ नो अग्ने॒ वसु॑भिः स॒जोषा॑ रु॒द्रं रु॒द्रेभि॒रा व॑हा बृ॒हन्त॑म् ।",
    "index": 7,
    "shloka_num": null
  },
  {
    "text": "आ॒दि॒त्येभि॒रदि॑तिं वि॒श्वज॑न्यां॒ बृह॒स्पति॒मृक्व॑भिर्वि॒श्ववा॑रम् ॥४॥",
    "index": 8,
    "shloka_num": 4
  },
  {
    "text": "म॒न्द्रं होता॑रमु॒शिजो॒ यवि॑ष्ठम॒ग्निं विश॑ ईळते अध्व॒रेषु॑ ।",
    "index": 9,
    "shloka_num": null
  },
  {
    "text": "स हि क्षपा॑वाँ॒ अभ॑वद्रयी॒णामत॑न्द्रो दू॒तो य॒जथा॑य दे॒वान् ॥५॥",
    "index": 10,
    "shloka_num": 5
  }
]
