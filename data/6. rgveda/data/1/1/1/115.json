[
  {
    "text": "६ कुत्स आङ्गिरसः । सूर्यः । त्रिष्टुप् ।",
    "index": 0,
    "shloka_num": null
  },
  {
    "text": "चि॒त्रं दे॒वाना॒मुद॑गा॒दनी॑कं॒ चक्षु॑र्मि॒त्रस्य॒ वरु॑णस्या॒ग्नेः  ।",
    "index": 1,
    "shloka_num": null
  },
  {
    "text": "आप्रा॒ द्यावा॑पृथि॒वी अ॒न्तरि॑क्षं॒ सूर्य॑ आ॒त्मा जग॑तस्त॒स्थुष॑श्च  ॥१॥",
    "index": 2,
    "shloka_num": 1
  },
  {
    "text": "सूर्यो॑ दे॒वीमु॒षसं॒ रोच॑मानां॒ मर्यो॒ न योषा॑म॒भ्ये॑ति प॒श्चात्  ।",
    "index": 3,
    "shloka_num": null
  },
  {
    "text": "यत्रा॒ नरो॑ देव॒यन्तो॑ यु॒गानि॑ वितन्व॒ते प्रति॑ भ॒द्राय॑ भ॒द्रम्  ॥२॥",
    "index": 4,
    "shloka_num": 2
  },
  {
    "text": "भ॒द्रा अश्वा॑ ह॒रित॒: सूर्य॑स्य चि॒त्रा एत॑ग्वा अनु॒माद्या॑सः  ।",
    "index": 5,
    "shloka_num": null
  },
  {
    "text": "न॒म॒स्यन्तो॑ दि॒व आ पृ॒ष्ठम॑स्थु॒: परि॒ द्यावा॑पृथि॒वी य॑न्ति स॒द्यः  ॥३॥",
    "index": 6,
    "shloka_num": 3
  },
  {
    "text": "तत्सूर्य॑स्य देव॒त्वं तन्म॑हि॒त्वं म॒ध्या कर्तो॒र्वित॑तं॒ सं ज॑भार  ।",
    "index": 7,
    "shloka_num": null
  },
  {
    "text": "य॒देदयु॑क्त ह॒रित॑: स॒धस्था॒दाद्रात्री॒ वास॑स्तनुते सि॒मस्मै॑  ॥४॥",
    "index": 8,
    "shloka_num": 4
  },
  {
    "text": "तन्मि॒त्रस्य॒ वरु॑णस्याभि॒चक्षे॒ सूर्यो॑ रू॒पं कृ॑णुते॒ द्योरु॒पस्थे॑  ।",
    "index": 9,
    "shloka_num": null
  },
  {
    "text": "अ॒न॒न्तम॒न्यद् रुश॑दस्य॒ पाज॑: कृ॒ष्णम॒न्यद्ध॒रित॒: सं भ॑रन्ति  ॥५॥",
    "index": 10,
    "shloka_num": 5
  },
  {
    "text": "अ॒द्या दे॑वा॒ उदि॑ता॒ सूर्य॑स्य॒ निरंह॑सः पिपृ॒ता निर॑व॒द्यात्  ।",
    "index": 11,
    "shloka_num": null
  },
  {
    "text": "तन्नो॑ मि॒त्रो वरु॑णो मामहन्ता॒मदि॑ति॒: सिन्धु॑: पृथि॒वी उ॒त द्यौः  ॥६॥",
    "index": 12,
    "shloka_num": 6
  }
]
