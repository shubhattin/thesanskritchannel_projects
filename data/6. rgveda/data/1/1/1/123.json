[
  {
    "text": "१३ कक्षीवान् दैर्घतमस औशिजः । उषाः  । त्रिष्टुप् ।",
    "index": 0,
    "shloka_num": null
  },
  {
    "text": "पृ॒थू रथो॒ दक्षि॑णाया अयो॒ज्यैनं॑ दे॒वासो॑ अ॒मृता॑सो अस्थुः  ।",
    "index": 1,
    "shloka_num": null
  },
  {
    "text": "कृ॒ष्णादुद॑स्थाद॒र्या॒ ३ विहा॑या॒श्चिकि॑त्सन्ती॒ मानु॑षाय॒ क्षया॑य  ॥१॥",
    "index": 2,
    "shloka_num": 1
  },
  {
    "text": "पूर्वा॒ विश्व॑स्मा॒द् भुव॑नादबोधि॒ जय॑न्ती॒ वाजं॑ बृह॒ती सनु॑त्री  ।",
    "index": 3,
    "shloka_num": null
  },
  {
    "text": "उ॒च्चा व्य॑ख्यद् युव॒तिः पु॑न॒र्भूरोषा अ॑गन् प्रथ॒मा पू॒र्वहू॑तौ  ॥२॥",
    "index": 4,
    "shloka_num": 2
  },
  {
    "text": "यद॒द्य भा॒गं वि॒भजा॑सि॒ नृभ्य॒ उषो॑ देवि मर्त्य॒त्रा सु॑जाते  ।",
    "index": 5,
    "shloka_num": null
  },
  {
    "text": "दे॒वो नो॒ अत्र॑ सवि॒ता दमू॑ना॒ अना॑गसो वोचति॒ सूर्या॑य  ॥३॥",
    "index": 6,
    "shloka_num": 3
  },
  {
    "text": "गृ॒हंगृ॑हमह॒ना या॒त्यच्छा॑ दि॒वेदि॑वे॒ अधि॒ नामा॒ दधा॑ना  ।",
    "index": 7,
    "shloka_num": null
  },
  {
    "text": "सिषा॑सन्ती द्योत॒ना शश्व॒दागा॒दग्र॑मग्र॒मिद् भ॑जते॒ वसू॑नाम्  ॥४॥",
    "index": 8,
    "shloka_num": 4
  },
  {
    "text": "भग॑स्य॒ स्वसा॒ वरु॑णस्य जा॒मिरुष॑: सूनृते प्रथ॒मा ज॑रस्व  ।",
    "index": 9,
    "shloka_num": null
  },
  {
    "text": "प॒श्चा स द॑घ्या॒ यो अ॒घस्य॑ धा॒ता जये॑म॒ तं दक्षि॑णया॒ रथे॑न  ॥५॥",
    "index": 10,
    "shloka_num": 5
  },
  {
    "text": "उदी॑रतां सू॒नृता॒ उत् पुर॑न्धी॒रुद॒ग्नय॑: शुशुचा॒नासो॑ अस्थुः  ।",
    "index": 11,
    "shloka_num": null
  },
  {
    "text": "स्पा॒र्हा वसू॑नि॒ तम॒साप॑गूह्ल॒विष्कृ॑ण्वन्त्यु॒षसो॑ विभा॒तीः  ॥६॥",
    "index": 12,
    "shloka_num": 6
  },
  {
    "text": "अपा॒न्यदेत्य॒भ्य १ न्यदे॑ति॒ विषु॑रूपे॒ अह॑नी॒ सं च॑रेते  ।",
    "index": 13,
    "shloka_num": null
  },
  {
    "text": "प॒रि॒क्षितो॒स्तमो॑ अ॒न्या गुहा॑क॒रद्यौ॑दु॒षाः शोशु॑चता॒ रथे॑न  ॥७॥",
    "index": 14,
    "shloka_num": 7
  },
  {
    "text": "स॒दृशी॑र॒द्य स॒दृशी॒रिदु॒ श्वो दी॒र्घं स॑चन्ते॒ वरु॑णस्य॒ धाम॑  ।",
    "index": 15,
    "shloka_num": null
  },
  {
    "text": "अ॒न॒व॒द्यास्त्रिं॒शतं॒ योज॑ना॒न्येकै॑का॒ क्रतुं॒ परि॑ यन्ति स॒द्यः  ॥८॥",
    "index": 16,
    "shloka_num": 8
  },
  {
    "text": "जा॒न॒त्यह्न॑: प्रथ॒मस्य॒ नाम॑ शु॒क्रा कृ॒ष्णाद॑जनिष्ट श्विती॒ची  ।",
    "index": 17,
    "shloka_num": null
  },
  {
    "text": "ऋ॒तस्य॒ योषा॒ न मि॑नाति॒ धामाह॑रहर्निष्कृ॒तमा॒चर॑न्ती  ॥९॥",
    "index": 18,
    "shloka_num": 9
  },
  {
    "text": "क॒न्ये॑व त॒न्वा॒ ३ शाश॑दानाँ॒ एषि॑ देवि दे॒वमिय॑क्षमाणम्  ।",
    "index": 19,
    "shloka_num": null
  },
  {
    "text": "सं॒स्मय॑माना युव॒तिः पु॒रस्ता॑दा॒विर्वक्षां॑सि कृणुषे विभा॒ती  ॥१०॥",
    "index": 20,
    "shloka_num": 10
  },
  {
    "text": "सु॒सं॒का॒शा मा॒तृमृ॑ष्टेव॒ योषा॒विस्त॒न्वं॑ कृणुषे दृ॒शे कम्  ।",
    "index": 21,
    "shloka_num": null
  },
  {
    "text": "भ॒द्रा त्वमु॑षो वित॒रं व्यु॑च्छ॒ न तत्ते॑ अ॒न्या उ॒षसो॑ नशन्त  ॥११॥",
    "index": 22,
    "shloka_num": 11
  },
  {
    "text": "अश्वा॑वती॒र्गोम॑तीर्वि॒श्ववा॑रा॒ यत॑माना र॒श्मिभि॒: सूर्य॑स्य  ।",
    "index": 23,
    "shloka_num": null
  },
  {
    "text": "परा॑ च॒ यन्ति॒ पुन॒रा च॑ यन्ति भ॒द्रा नाम॒ वह॑माना उ॒षास॑:  ॥१२॥",
    "index": 24,
    "shloka_num": 12
  },
  {
    "text": "ऋ॒तस्य॑ र॒श्मिम॑नु॒यच्छ॑माना भ॒द्रम्भ॑द्रं॒ क्रतु॑म॒स्मासु॑ धेहि  ।",
    "index": 25,
    "shloka_num": null
  },
  {
    "text": "उषो॑ नो अ॒द्य सु॒हवा॒ व्यु॑च्छा॒स्मासु॒ रायो॑ म॒घव॑त्सु च स्युः  ॥१३॥",
    "index": 26,
    "shloka_num": 13
  }
]
