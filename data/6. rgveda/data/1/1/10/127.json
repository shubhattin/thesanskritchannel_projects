[
  {
    "text": "८ कुशिकः सौभरः, रात्रिर्वा भारद्वाजी । रात्रिः । गायत्री ।",
    "index": 0,
    "shloka_num": null
  },
  {
    "text": "रात्री॒ व्य॑ख्यदाय॒ती पु॑रु॒त्रा दे॒व्य१क्षभि॑: । विश्वा॒ अधि॒ श्रियो॑ऽधित ॥१॥",
    "index": 1,
    "shloka_num": 1
  },
  {
    "text": "ओर्व॑प्रा॒ अम॑र्त्या नि॒वतो॑ दे॒व्यु१द्वत॑: । ज्योति॑षा बाधते॒ तम॑: ॥२॥",
    "index": 2,
    "shloka_num": 2
  },
  {
    "text": "निरु॒ स्वसा॑रमस्कृतो॒षसं॑ दे॒व्या॑य॒ती । अपेदु॑ हासते॒ तम॑: ॥३॥",
    "index": 3,
    "shloka_num": 3
  },
  {
    "text": "सा नो॑ अ॒द्य यस्या॑ व॒यं नि ते॒ याम॒न्नवि॑क्ष्महि । वृ॒क्षे न व॑स॒तिं वय॑: ॥४॥",
    "index": 4,
    "shloka_num": 4
  },
  {
    "text": "नि ग्रामा॑सो अविक्षत॒ नि प॒द्वन्तो॒ नि प॒क्षिण॑: । नि श्ये॒नास॑श्चिद॒र्थिन॑: ॥५॥",
    "index": 5,
    "shloka_num": 5
  },
  {
    "text": "या॒वया॑ वृ॒क्यं१ वृकं॑ य॒वय॑ स्ते॒नमू॑र्म्ये । अथा॑ नः सु॒तरा॑ भव ॥६॥",
    "index": 6,
    "shloka_num": 6
  },
  {
    "text": "उप॑ मा॒ पेपि॑श॒त्तम॑: कृ॒ष्णं व्य॑क्तमस्थित । उष॑ ऋ॒णेव॑ यातय ॥७॥",
    "index": 7,
    "shloka_num": 7
  },
  {
    "text": "उप॑ ते॒ गा इ॒वाक॑रं वृणी॒ष्व दु॑हितर्दिवः । रात्रि॒ स्तोमं॒ न जि॒ग्युषे॑ ॥८॥",
    "index": 8,
    "shloka_num": 8
  }
]
