[
  {
    "text": "१२ इरिम्बिष्ठिः काण्व: । इन्द्र: । गायत्री ।",
    "index": 0,
    "shloka_num": null
  },
  {
    "text": "प्र स॒म्राजं॑ चर्षणी॒नामिन्द्रं॑ स्तोता॒ नव्यं॑ गी॒र्भिः । नरं॑ नृ॒षाहं॒ मंहि॑ष्ठम् ॥१॥",
    "index": 1,
    "shloka_num": 1
  },
  {
    "text": "यस्मि॑न्नु॒क्थानि॒ रण्य॑न्ति॒ विश्वा॑नि च श्रव॒स्या॑ । अ॒पामवो॒ न स॑मु॒द्रे ॥२॥",
    "index": 2,
    "shloka_num": 2
  },
  {
    "text": "तं सु॑ष्टु॒त्या वि॑वासे ज्येष्ठ॒राजं॒ भरे॑ कृ॒त्नुम् । म॒हो वा॒जिनं॑ स॒निभ्य॑: ॥३॥",
    "index": 3,
    "shloka_num": 3
  },
  {
    "text": "यस्यानू॑ना गभी॒रा मदा॑ उ॒रव॒स्तरु॑त्राः । ह॒र्षु॒मन्त॒: शूर॑सातौ ॥४॥",
    "index": 4,
    "shloka_num": 4
  },
  {
    "text": "तमिद्धने॑षु हि॒तेष्व॑धिवा॒काय॑ हवन्ते । येषा॒मिन्द्र॒स्ते ज॑यन्ति ॥५॥",
    "index": 5,
    "shloka_num": 5
  },
  {
    "text": "तमिच्च्यौ॒त्नैरार्य॑न्ति॒ तं कृ॒तेभि॑श्चर्ष॒णय॑: । ए॒ष इन्द्रो॑ वरिव॒स्कृत् ॥६॥",
    "index": 6,
    "shloka_num": 6
  },
  {
    "text": "इन्द्रो॑ ब्र॒ह्मेन्द्र॒ ऋषि॒रिन्द्र॑: पु॒रू पु॑रुहू॒तः । म॒हान्म॒हीभि॒: शची॑भिः ॥७॥",
    "index": 7,
    "shloka_num": 7
  },
  {
    "text": "स स्तोम्य॒: स हव्य॑: स॒त्यः सत्वा॑ तुविकू॒र्मिः । एक॑श्चि॒त्सन्न॒भिभू॑तिः ॥८॥",
    "index": 8,
    "shloka_num": 8
  },
  {
    "text": "तम॒र्केभि॒स्तं साम॑भि॒स्तं गा॑य॒त्रैश्च॑र्ष॒णय॑: । इन्द्रं॑ वर्धन्ति क्षि॒तय॑: ॥९॥",
    "index": 9,
    "shloka_num": 9
  },
  {
    "text": "प्र॒णे॒तारं॒ वस्यो॒ अच्छा॒ कर्ता॑रं॒ ज्योति॑: स॒मत्सु॑ । सा॒स॒ह्वांसं॑ यु॒धामित्रा॑न् ॥१०॥",
    "index": 10,
    "shloka_num": 10
  },
  {
    "text": "स न॒: पप्रि॑: पारयाति स्व॒स्ति ना॒वा पु॑रुहू॒तः । इन्द्रो॒ विश्वा॒ अति॒ द्विष॑: ॥११॥",
    "index": 11,
    "shloka_num": 11
  },
  {
    "text": "स त्वं न॑ इन्द्र॒ वाजे॑भिर्दश॒स्या च॑ गातु॒या च॑ । अच्छा॑ च नः सु॒म्नं ने॑षि ॥१२॥",
    "index": 12,
    "shloka_num": 12
  }
]
