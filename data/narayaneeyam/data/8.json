[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "अष्टमम् दशकम्",
        "index": 2,
        "shloka_num": null
    },
    {
        "text": "नैमित्तिक प्रळयः ब्रह्माविर्भावः च",
        "index": 3,
        "shloka_num": null
    },
    {
        "text": "एवं तावत् प्राकृतप्रक्षयान्ते\nब्राह्मे कल्पे ह्यादिमे लब्धजन्मा ।\nब्रह्मा भूयस्त्वत्त एवाप्य वेदान्\nसृष्टिं चक्रे पूर्वकल्पोपमानाम् ॥१॥",
        "index": 4,
        "shloka_num": 1
    },
    {
        "text": "सोऽयं चतुर्युगसहस्रमितान्यहानि\nतावन्मिताश्च रजनीर्बहुशो निनाय ।\nनिद्रात्यसौ त्वयि निलीय समं स्वसृष्टैः\nनैमित्तिकप्रलयमाहुरतोऽस्य रात्रिम् ॥२॥",
        "index": 5,
        "shloka_num": 2
    },
    {
        "text": "अस्मादृशां पुनरहर्मुखकृत्यतुल्यां\nसृष्टिं करोत्यनुदिनं स भवत्प्रसादात् ।\nप्राग्ब्राह्मकल्पजनुषां च परायुषां तु\nसुप्तप्रबोधनसमास्ति तदाऽपि सृष्टि: ॥३॥",
        "index": 6,
        "shloka_num": 3
    },
    {
        "text": "पञ्चाशदब्दमधुना स्ववयोर्धरूपम्\nएकं परार्धमतिवृत्य हि वर्ततेऽसौ ।\nतत्रान्त्यरात्रिजनितान् कथयामि भूमन्\nपश्चाद्दिनावतरणे च भवद्विलासान् ॥४॥",
        "index": 7,
        "shloka_num": 4
    },
    {
        "text": "दिनावसानेऽथ सरोजयोनि:\nसुषुप्तिकामस्त्वयि सन्निलिल्ये ।\nजगन्ति च त्वज्जठरं समीयुः\nतदेदमेकार्णवमास विश्वम् ॥५॥",
        "index": 8,
        "shloka_num": 5
    },
    {
        "text": "तवैव वेषे फणिराजि शेषे\nजलैकशेषे भुवने स्म शेषे ।\nआनन्दसान्द्रानुभवस्वरूप:\nस्वयोगनिद्रापरिमुद्रितात्मा ॥६॥",
        "index": 9,
        "shloka_num": 6
    },
    {
        "text": "कालाख्यशक्तिं प्रलयावसाने\nप्रबोधयेत्यादिशता किलादौ ।\nत्वया प्रसुप्तं परिसुप्तशक्ति-\nव्रजेन तत्राखिलजीवधाम्ना ॥७॥",
        "index": 10,
        "shloka_num": 7
    },
    {
        "text": "चतुर्युगाणां च सहस्रमेवं\nत्वयि प्रसुप्ते पुनरद्वितीये ।\nकालाख्यशक्ति: प्रथमप्रबुद्धा\nप्राबोधयत्त्वां किल विश्वनाथ ॥८॥",
        "index": 11,
        "shloka_num": 8
    },
    {
        "text": "विबुध्य च त्वं जलगर्भशायिन्\nविलोक्य लोकानखिलान् प्रलीनान् ।\nतेष्वेव सूक्ष्मात्मतया निजान्त:\nस्थितेषु विश्वेषु ददाथ दृष्टिम् ॥९॥",
        "index": 12,
        "shloka_num": 9
    },
    {
        "text": "ततस्त्वदीयादयि नाभिरन्ध्राद्\nउदञ्चितं किंचन दिव्यपद्मम् ।\nनिलीननिश्शेषपदार्थमाला-\nसंक्षेपरूपं मुकुलायमानम् ॥१०॥",
        "index": 13,
        "shloka_num": 10
    },
    {
        "text": "तदेतदंभोरुहकुड्मलं ते\nकलेवरात् तोयपथे प्ररूढम् ।\nबहिर्निरीतं परित: स्फुरद्भि:\nस्वधामभिर्ध्वान्तमलं न्यकृन्तत् ॥११॥",
        "index": 14,
        "shloka_num": 11
    },
    {
        "text": "संफुल्लपत्रे नितरां विचित्रे\nतस्मिन् भवद्वीर्यधृते सरोजे ।\nस पद्मजन्मा विधिराविरासीत्\nस्वयंप्रबुद्धाखिलवेदराशि: ॥१२॥",
        "index": 15,
        "shloka_num": 12
    },
    {
        "text": "अस्मिन् परात्मन् ननु पाद्मकल्पे\nत्वमित्थमुत्थापितपद्मयोनि: ।\nअनन्तभूमा मम रोगराशिं\nनिरुन्धि वातालयवास विष्णो ॥१३॥",
        "index": 16,
        "shloka_num": 13
    }
]