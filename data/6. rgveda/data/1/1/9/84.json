[
  {
    "text": "५ वाच्य: प्रजापति: । पवमान: सोम: ।जगती ।",
    "index": 0,
    "shloka_num": null
  },
  {
    "text": "पव॑स्व देव॒माद॑नो॒ विच॑र्षणिर॒प्सा इन्द्रा॑य॒ वरु॑णाय वा॒यवे॑ ।",
    "index": 1,
    "shloka_num": null
  },
  {
    "text": "कृ॒धी नो॑ अ॒द्य वरि॑वः स्वस्ति॒मदु॑रुक्षि॒तौ गृ॑णीहि॒ दैव्यं॒ जन॑म् ॥१॥",
    "index": 2,
    "shloka_num": 1
  },
  {
    "text": "आ यस्त॒स्थौ भुव॑ना॒न्यम॑र्त्यो॒ विश्वा॑नि॒ सोम॒: परि॒ तान्य॑र्षति ।",
    "index": 3,
    "shloka_num": null
  },
  {
    "text": "कृ॒ण्वन्त्सं॒चृतं॑ वि॒चृत॑म॒भिष्ट॑य॒ इन्दु॑: सिषक्त्यु॒षसं॒ न सूर्य॑: ॥२॥",
    "index": 4,
    "shloka_num": 2
  },
  {
    "text": "आ यो गोभि॑: सृ॒ज्यत॒ ओष॑धी॒ष्वा दे॒वानां॑ सु॒म्न इ॒षय॒न्नुपा॑वसुः ।",
    "index": 5,
    "shloka_num": null
  },
  {
    "text": "आ वि॒द्युता॑ पवते॒ धार॑या सु॒त इन्द्रं॒ सोमो॑ मा॒दय॒न्दैव्यं॒ जन॑म् ॥३॥",
    "index": 6,
    "shloka_num": 3
  },
  {
    "text": "ए॒ष स्य सोम॑: पवते सहस्र॒जिद्धि॑न्वा॒नो वाच॑मिषि॒रामु॑ष॒र्बुध॑म् ।",
    "index": 7,
    "shloka_num": null
  },
  {
    "text": "इन्दु॑: समु॒द्रमुदि॑यर्ति वा॒युभि॒रेन्द्र॑स्य॒ हार्दि॑ क॒लशे॑षु सीदति ॥४॥",
    "index": 8,
    "shloka_num": 4
  },
  {
    "text": "अ॒भि त्यं गाव॒: पय॑सा पयो॒वृधं॒ सोमं॑ श्रीणन्ति म॒तिभि॑: स्व॒र्विद॑म् ।",
    "index": 9,
    "shloka_num": null
  },
  {
    "text": "ध॒नं॒ज॒यः प॑वते॒ कृत्व्यो॒ रसो॒ विप्र॑: क॒विः काव्ये॑ना॒ स्व॑र्चनाः ॥५॥",
    "index": 10,
    "shloka_num": 5
  }
]
