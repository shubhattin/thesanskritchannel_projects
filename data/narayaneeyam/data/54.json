[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "चतुष्पञ्चाशम् दशकम्",
        "index": 1,
        "shloka_num": null
    },
    {
        "text": "कालिय विष बाधितानां गो गोपानां उज्जीवनम्",
        "index": 2,
        "shloka_num": null
    },
    {
        "text": "त्वत्सेवोत्कस्सौभरिर्नाम पूर्वं",
        "index": 3,
        "shloka_num": null
    },
    {
        "text": "कालिन्द्यन्तर्द्वादशाब्दम् तपस्यन् ।\nमीनव्राते स्नेहवान् भोगलोले\nतार्क्ष्यं साक्षादैक्षताग्रे कदाचित् ॥१॥",
        "index": 4,
        "shloka_num": 1
    },
    {
        "text": "त्वद्वाहं तं सक्षुधं तृक्षसूनुं\nमीनं कञ्चिज्जक्षतं लक्षयन् स: ।\nतप्तश्चित्ते शप्तवानत्र चेत्त्वं\nजन्तून् भोक्ता जीवितं चापि मोक्ता ॥२॥",
        "index": 5,
        "shloka_num": 2
    },
    {
        "text": "तस्मिन् काले कालिय: क्ष्वेलदर्पात्\nसर्पाराते: कल्पितं भागमश्नन् ।\nतेन क्रोधात्त्वत्पदाम्भोजभाजा\nपक्षक्षिप्तस्तद्दुरापं पयोऽगात् ॥३॥",
        "index": 6,
        "shloka_num": 3
    },
    {
        "text": "घोरे तस्मिन् सूरजानीरवासे\nतीरे वृक्षा विक्षता: क्ष्वेलवेगात् ।\nपक्षिव्राता: पेतुरभ्रे पतन्त:\nकारुण्यार्द्रं त्वन्मनस्तेन जातम् ॥४॥",
        "index": 7,
        "shloka_num": 4
    },
    {
        "text": "काले तस्मिन्नेकदा सीरपाणिं\nमुक्त्वा याते यामुनं काननान्तम् ।\nत्वय्युद्दामग्रीष्मभीष्मोष्मतप्ता\nगोगोपाला व्यापिबन् क्ष्वेलतोयम् ॥५॥",
        "index": 8,
        "shloka_num": 5
    },
    {
        "text": "नश्यज्जीवान् विच्युतान् क्ष्मातले तान्\nविश्वान् पश्यन्नच्युत त्वं दयार्द्र: ।\nप्राप्योपान्तं जीवयामासिथ द्राक्\nपीयूषाम्भोवर्षिभि: श्रीकाटक्षै: ॥६॥",
        "index": 9,
        "shloka_num": 6
    },
    {
        "text": "किं किं जातो हर्षवर्षातिरेक:\nसर्वाङ्गेष्वित्युत्थिता गोपसङ्घा: ।\nदृष्ट्वाऽग्रे त्वां त्वत्कृतं तद्विदन्त:\nत्वामालिङ्गन् दृष्टनानाप्रभावा: ॥७॥",
        "index": 10,
        "shloka_num": 7
    },
    {
        "text": "गावश्चैवं लब्धजीवा: क्षणेन\nस्फीतानन्दास्त्वां च दृष्ट्वा पुरस्तात् ।\nद्रागावव्रु: सर्वतो हर्षबाष्पं\nव्यामुञ्चन्त्यो मन्दमुद्यन्निनादा: ॥८॥",
        "index": 11,
        "shloka_num": 8
    },
    {
        "text": "रोमाञ्चोऽयं सर्वतो न: शरीरे\nभूयस्यन्त: काचिदानन्दमूर्छा ।\nआश्चर्योऽयं क्ष्वेलवेगो मुकुन्दे-\nत्युक्तो गोपैर्नन्दितो वन्दितोऽभू: ॥९॥",
        "index": 12,
        "shloka_num": 9
    },
    {
        "text": "एवं भक्तान् मुक्तजीवानपि त्वं\nमुग्धापाङ्गैरस्तरोगांस्तनोषि ।\nतादृग्भूतस्फीतकारुण्यभूमा\nरोगात् पाया वायुगेहाधिवास ॥१०॥",
        "index": 13,
        "shloka_num": 10
    }
]