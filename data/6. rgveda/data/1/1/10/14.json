[
  {
    "text": "१६ वैवस्वतो यमः । यमः,६ अङ्गिरःपित्रथर्वभृगुसोमाः,७-९ लिङ्गोक्तदेवताः पितरो वा,१०-१२ श्वानौ । त्रिष्टुप्,१३,१४,१६, अनुष्टुप्,१५बृहती ।",
    "index": 0,
    "shloka_num": null
  },
  {
    "text": "प॒रे॒यि॒वांसं॑ प्र॒वतो॑ म॒हीरनु॑ ब॒हुभ्य॒: पन्था॑मनुपस्पशा॒नम् ।",
    "index": 1,
    "shloka_num": null
  },
  {
    "text": "वै॒व॒स्व॒तं सं॒गम॑नं॒ जना॑नां य॒मं राजा॑नं ह॒विषा॑ दुवस्य ॥१॥",
    "index": 2,
    "shloka_num": 1
  },
  {
    "text": "य॒मो नो॑ गा॒तुं प्र॑थ॒मो वि॑वेद॒ नैषा गव्यू॑ति॒रप॑भर्त॒वा उ॑ ।",
    "index": 3,
    "shloka_num": null
  },
  {
    "text": "यत्रा॑ न॒: पूर्वे॑ पि॒तर॑: परे॒युरे॒ना ज॑ज्ञा॒नाः प॒थ्या॒३ अनु॒ स्वाः ॥२॥",
    "index": 4,
    "shloka_num": 2
  },
  {
    "text": "मात॑ली क॒व्यैर्य॒मो अङ्गि॑रोभि॒र्बृह॒स्पति॒ॠक्व॑भिर्वावृधा॒नः ।",
    "index": 5,
    "shloka_num": null
  },
  {
    "text": "याँश्च॑ दे॒वा वा॑वृ॒धुर्ये च॑ दे॒वान्त्स्वाहा॒न्ये स्व॒धया॒न्ये म॑दन्ति ॥३॥",
    "index": 6,
    "shloka_num": 3
  },
  {
    "text": "इ॒मं य॑म प्रस्त॒रमा हि सीदाऽङ्गि॑रोभिः पि॒तृभि॑: संविदा॒नः ।",
    "index": 7,
    "shloka_num": null
  },
  {
    "text": "आ त्वा॒ मन्त्रा॑: कविश॒स्ता व॑हन्त्वे॒ना रा॑जन्ह॒विषा॑ मादयस्व ॥४॥",
    "index": 8,
    "shloka_num": 4
  },
  {
    "text": "अङ्गि॑रोभि॒रा ग॑हि य॒ज्ञिये॑भि॒र्यम॑ वैरू॒पैरि॒ह मा॑दयस्व ।",
    "index": 9,
    "shloka_num": null
  },
  {
    "text": "विव॑स्वन्तं हुवे॒ यः पि॒ता ते॒ऽस्मिन्य॒ज्ञे ब॒र्हिष्या नि॒षद्य॑ ॥५॥",
    "index": 10,
    "shloka_num": 5
  },
  {
    "text": "अङ्गि॑रसो नः पि॒तरो॒ नव॑ग्वा॒ अथ॑र्वाणो॒ भृग॑वः सो॒म्यास॑: ।",
    "index": 11,
    "shloka_num": null
  },
  {
    "text": "तेषां॑ व॒यं सु॑म॒तौ य॒ज्ञिया॑ना॒मपि॑ भ॒द्रे सौ॑मन॒से स्या॑म ॥६॥",
    "index": 12,
    "shloka_num": 6
  },
  {
    "text": "प्रेहि॒ प्रेहि॑ प॒थिभि॑: पू॒र्व्येभि॒र्यत्रा॑ न॒: पूर्वे॑ पि॒तर॑: परे॒युः ।",
    "index": 13,
    "shloka_num": null
  },
  {
    "text": "उ॒भा राजा॑ना स्व॒धया॒ मद॑न्ता य॒मं प॑श्यासि॒ वरु॑णं च दे॒वम् ॥७॥",
    "index": 14,
    "shloka_num": 7
  },
  {
    "text": "सं ग॑च्छस्व पि॒तृभि॒: सं य॒मेने॑ष्टापू॒र्तेन॑ पर॒मे व्यो॑मन् ।",
    "index": 15,
    "shloka_num": null
  },
  {
    "text": "हि॒त्वाया॑व॒द्यं पुन॒रस्त॒मेहि॒ सं ग॑च्छस्व त॒न्वा॑ सु॒वर्चा॑: ॥८॥",
    "index": 16,
    "shloka_num": 8
  },
  {
    "text": "अपे॑त॒ वी॑त॒ वि च॑ सर्प॒तातो॒ऽस्मा ए॒तं पि॒तरो॑ लो॒कम॑क्रन् ।",
    "index": 17,
    "shloka_num": null
  },
  {
    "text": "अहो॑भिर॒द्भिर॒क्तुभि॒र्व्य॑क्तं य॒मो द॑दात्यव॒सान॑मस्मै ॥९॥",
    "index": 18,
    "shloka_num": 9
  },
  {
    "text": "अति॑ द्रव सारमे॒यौ श्वानौ॑ चतुर॒क्षौ श॒बलौ॑ सा॒धुना॑ प॒था ।",
    "index": 19,
    "shloka_num": null
  },
  {
    "text": "अथा॑ पि॒तॄन्त्सु॑वि॒दत्राँ॒ उपे॑हि य॒मेन॒ ये स॑ध॒मादं॒ मद॑न्ति ॥१०॥",
    "index": 20,
    "shloka_num": 10
  },
  {
    "text": "यौ ते॒ श्वानौ॑ यम रक्षि॒तारौ॑ चतुर॒क्षौ प॑थि॒रक्षी॑ नृ॒चक्ष॑सौ ।",
    "index": 21,
    "shloka_num": null
  },
  {
    "text": "ताभ्या॑मेनं॒ परि॑ देहि राजन्त्स्व॒स्ति चा॑स्मा अनमी॒वं च॑ धेहि ॥११॥",
    "index": 22,
    "shloka_num": 11
  },
  {
    "text": "उ॒रू॒ण॒साव॑सु॒तृपा॑ उदुम्ब॒लौ य॒मस्य॑ दू॒तौ च॑रतो॒ जनाँ॒ अनु॑ ।",
    "index": 23,
    "shloka_num": null
  },
  {
    "text": "ताव॒स्मभ्यं॑ दृ॒शये॒ सूर्या॑य॒ पुन॑र्दाता॒मसु॑म॒द्येह भ॒द्रम् ॥१२॥",
    "index": 24,
    "shloka_num": 12
  },
  {
    "text": "य॒माय॒ सोमं॑ सुनुत य॒माय॑ जुहुता ह॒विः । य॒मं ह॑ य॒ज्ञो ग॑च्छत्य॒ग्निदू॑तो॒ अरं॑कृतः ॥१३॥",
    "index": 25,
    "shloka_num": 13
  },
  {
    "text": "य॒माय॑ घृ॒तव॑द्ध॒विर्जु॒होत॒ प्र च॑ तिष्ठत । स नो॑ दे॒वेष्वा य॑मद्दी॒र्घमायु॒: प्र जी॒वसे॑ ॥१४॥",
    "index": 26,
    "shloka_num": 14
  },
  {
    "text": "य॒माय॒ मधु॑मत्तमं॒ राज्ञे॑ ह॒व्यं जु॑होतन । इ॒दं नम॒ ऋषि॑भ्यः पूर्व॒जेभ्य॒: पूर्वे॑भ्यः पथि॒कृद्भ्य॑: ॥१५॥",
    "index": 27,
    "shloka_num": 15
  },
  {
    "text": "त्रिक॑द्रुकेभिः पतति॒ षळु॒र्वीरेक॒मिद्बृ॒हत् । त्रि॒ष्टुब्गा॑य॒त्री छन्दां॑सि॒ सर्वा॒ ता य॒म आहि॑ता ॥१६॥",
    "index": 28,
    "shloka_num": 16
  }
]
