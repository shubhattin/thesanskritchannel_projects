[
  {
    "text": "६ कात्य उत्कीलः । अग्निः । प्रगाथः(१, ३, ५ बृहती, २, ४, ६ सतो बृहती) ।",
    "index": 0,
    "shloka_num": null
  },
  {
    "text": "अ॒यम॒ग्निः सु॒वीर्य॒स्येशे॑ म॒हः सौभ॑गस्य ।\nरा॒य ई॑शे स्वप॒त्यस्य॒ गोम॑त॒ ईशे॑ वृत्र॒हथा॑नाम् ॥१॥",
    "index": 1,
    "shloka_num": 1
  },
  {
    "text": "इ॒मं न॑रो मरुतः सश्चता॒ वृधं॒ यस्मि॒न् राय॒: शेवृ॑धासः ।\nअ॒भि ये सन्ति॒ पृत॑नासु दू॒ढ्यो॑ वि॒श्वाहा॒ शत्रु॑माद॒भुः ॥२॥",
    "index": 2,
    "shloka_num": 2
  },
  {
    "text": "स त्वं नो॑ रा॒यः शि॑शीहि॒ मीढ्वो॑ अग्ने सु॒वीर्य॑स्य ।\nतुवि॑द्युम्न॒ वर्षि॑ष्ठस्य प्र॒जाव॑तोऽनमी॒वस्य॑ शु॒ष्मिण॑: ॥३॥",
    "index": 3,
    "shloka_num": 3
  },
  {
    "text": "चक्रि॒र्यो विश्वा॒ भुव॑ना॒भि सा॑स॒हिश्चक्रि॑र्दे॒वेष्वा दुव॑: ।\nआ दे॒वेषु॒ यत॑त॒ आ सु॒वीर्य॒ आ शंस॑ उ॒त नृ॒णाम् ॥४॥",
    "index": 4,
    "shloka_num": 4
  },
  {
    "text": "मा नो॑ अ॒ग्नेऽम॑तये॒ मावीर॑तायै रीरधः ।\nमागोता॑यै सहसस्पुत्र॒ मा नि॒देऽप॒ द्वेषां॒स्या कृ॑धि ॥५॥",
    "index": 5,
    "shloka_num": 5
  },
  {
    "text": "श॒ग्धि वाज॑स्य सुभग प्र॒जाव॒तोऽग्ने॑ बृह॒तो अ॑ध्व॒रे ।\nसं रा॒या भूय॑सा सृज मयो॒भुना॒ तुवि॑द्युम्न॒ यश॑स्वता ॥६॥",
    "index": 6,
    "shloka_num": 6
  }
]
