[
  {
    "text": "१० बार्हस्पत्यो भरद्वाज: । पूषा । गायत्री ।",
    "index": 0,
    "shloka_num": null
  },
  {
    "text": "सं पू॑षन्वि॒दुषा॑ नय॒ यो अञ्ज॑सानु॒शास॑ति । य ए॒वेदमिति॒ ब्रव॑त् ॥१ ॥",
    "index": 1,
    "shloka_num": 1
  },
  {
    "text": "समु॑ पू॒ष्णा ग॑मेमहि॒ यो गृ॒हाँ अ॑भि॒शास॑ति । इ॒म ए॒वेति॑ च॒ ब्रव॑त् ॥२॥",
    "index": 2,
    "shloka_num": 2
  },
  {
    "text": "पू॒ष्णश्च॒क्रं न रि॑ष्यति॒ न कोशोऽव॑ पद्यते । नो अ॑स्य व्यथते प॒विः ॥३॥",
    "index": 3,
    "shloka_num": 3
  },
  {
    "text": "यो अ॑स्मै ह॒विषावि॑ध॒न्न तं पू॒षापि॑ मृष्यते । प्र॒थ॒मो वि॑न्दते॒ वसु॑ ॥४॥",
    "index": 4,
    "shloka_num": 4
  },
  {
    "text": "पू॒षा गा अन्वे॑तु नः पू॒षा र॑क्ष॒त्वर्वतः । पू॒षा वाजं॑ सनोतु नः ॥५॥",
    "index": 5,
    "shloka_num": 5
  },
  {
    "text": "पूष॒न्ननु॒ प्र गा इ॑हि॒ यज॑मानस्य सुन्व॒तः । अ॒स्माकं॑ स्तुव॒तामु॒त ॥६॥",
    "index": 6,
    "shloka_num": 6
  },
  {
    "text": "माकि॑र्नेश॒न्माकीं॑ रिष॒न्माकीं॒ सं शा॑रि॒ केव॑टे । अथारि॑ष्टाभि॒रा ग॑हि ॥७॥",
    "index": 7,
    "shloka_num": 7
  },
  {
    "text": "शृ॒ण्वन्तं॑ पू॒षणं॑ व॒यमिर्य॒मन॑ष्टवेदसम् । ईशा॑नं रा॒य ई॑महे ॥८॥",
    "index": 8,
    "shloka_num": 8
  },
  {
    "text": "पूष॒न्तव॑ व्र॒ते व॒यं न रि॑ष्येम॒ कदा॑ च॒न । स्तो॒तार॑स्त इ॒ह स्म॑सि ॥९॥",
    "index": 9,
    "shloka_num": 9
  },
  {
    "text": "परि॑ पू॒षा प॒रस्ता॒द्धस्तं॑ दधातु॒ दक्षि॑णम् । पुन॑र्नो न॒ष्टमाज॑तु ॥१०॥",
    "index": 10,
    "shloka_num": 10
  }
]
