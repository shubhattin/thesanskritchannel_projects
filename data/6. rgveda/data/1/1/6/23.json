[
  {
    "text": "१० बार्हस्पत्यो भरद्वाज:  । इन्द्र:  ।त्रिष्टुप्  ।",
    "index": 0,
    "shloka_num": null
  },
  {
    "text": "सु॒त इत् त्वं निमि॑श्ल इन्द्र॒ सोमे॒ स्तोमे॒ ब्रह्म॑णि श॒स्यमा॑न उ॒क्थे  ।",
    "index": 1,
    "shloka_num": null
  },
  {
    "text": "यद् वा॑ यु॒क्ताभ्यां॑ मघव॒न् हरि॑भ्यां॒ बिभ्र॒द् वज्रं॑ बा॒ह्वोरि॑न्द्र॒ यासि॑  ॥१॥",
    "index": 2,
    "shloka_num": 1
  },
  {
    "text": "यद् वा॑ दि॒वि पार्ये॒ सुष्वि॑मिन्द्र वृत्र॒हत्येऽव॑सि॒ शूर॑सातौ  ।",
    "index": 3,
    "shloka_num": null
  },
  {
    "text": "यद् वा॑ दक्ष॑स्य बि॒भ्युषो॒ अबि॑भ्य॒दर॑न्धय॒: शर्ध॑त इन्द्र॒ दस्यू॑न्  ॥२॥",
    "index": 4,
    "shloka_num": 2
  },
  {
    "text": "पाता॑ सु॒तमिन्द्रो॑ अस्तु॒ सोमं॑ प्रणे॒नीरु॒ग्रो ज॑रि॒तार॑मू॒ती  ।",
    "index": 5,
    "shloka_num": null
  },
  {
    "text": "कर्ता॑ वी॒राय॒ सुष्व॑य उ लो॒कं दाता॒ वसु॑ स्तुव॒ते की॒रये॑ चित्  ॥३॥",
    "index": 6,
    "shloka_num": 3
  },
  {
    "text": "गन्तेया॑न्ति॒ सव॑ना॒ हरि॑भ्यां ब॒भ्रिर्वज्रं॑ प॒पिः सोमं॑ द॒दिर्गाः  ।",
    "index": 7,
    "shloka_num": null
  },
  {
    "text": "कर्ता॑ वी॒रं नर्यं॒ सर्व॑वीरं॒ श्रोता॒ हवं॑ गृण॒तः स्तोम॑वाहाः  ॥४॥",
    "index": 8,
    "shloka_num": 4
  },
  {
    "text": "अस्मै॑ व॒यं यद् वा॒वान॒ तद् वि॑विष्म॒ इन्द्रा॑य॒ यो न॑: प्र॒दिवो॒ अप॒स्कः  ।",
    "index": 9,
    "shloka_num": null
  },
  {
    "text": "सु॒ते सोमे॑ स्तु॒मसि॒ शंस॑दु॒क्थेन्द्रा॑य॒ ब्रह्म॒ वर्ध॑नं॒ यथास॑त्  ॥५॥",
    "index": 10,
    "shloka_num": 5
  },
  {
    "text": "ब्रह्मा॑णि॒ हि च॑कृ॒षे वर्ध॑नानि॒ ताव॑त् त इन्द्र म॒तिभि॑र्विविष्मः  ।",
    "index": 11,
    "shloka_num": null
  },
  {
    "text": "सु॒ते सोमे॑ सुतपा॒: शंत॑मानि॒ रान्द्या॑ क्रियास्म॒ वक्ष॑णानि य॒ज्ञैः  ॥६॥",
    "index": 12,
    "shloka_num": 6
  },
  {
    "text": "स नो॑ बोधि पुरो॒ळाशं॒ ररा॑ण॒: पिबा॒ तु सोमं॒ गोऋ॑जीकमिन्द्र  ।",
    "index": 13,
    "shloka_num": null
  },
  {
    "text": "एदं ब॒र्हिर्यज॑मानस्य सीदो॒रुं कृ॑धि त्वाय॒त उ॑ लो॒कम्  ॥७॥",
    "index": 14,
    "shloka_num": 7
  },
  {
    "text": "स म॑न्दस्वा॒ ह्यनु॒ जोष॑मुग्र॒ प्र त्वा॑ य॒ज्ञास॑ इ॒मे अ॑श्नुवन्तु  ।",
    "index": 15,
    "shloka_num": null
  },
  {
    "text": "प्रेमे हवा॑सः पुरुहू॒तम॒स्मे आ त्वे॒यं धीरव॑स इन्द्र यम्याः  ॥८॥",
    "index": 16,
    "shloka_num": 8
  },
  {
    "text": "तं व॑: सखाय॒: सं यथा॑ सु॒तेषु॒ सोमे॑भिरीं पृणता भो॒जमिन्द्र॑म्  ।",
    "index": 17,
    "shloka_num": null
  },
  {
    "text": "कु॒वित् तस्मा॒ अस॑ति नो॒ भरा॑य॒ न सुष्वि॒मिन्द्रोऽव॑से मृधाति  ॥९॥",
    "index": 18,
    "shloka_num": 9
  },
  {
    "text": "ए॒वेदिन्द्र॑: सु॒ते अ॑स्तावि॒ सोमे॑ भ॒रद्वा॑जेषु॒ क्षय॒दिन्म॒घोन॑:  ।",
    "index": 19,
    "shloka_num": null
  },
  {
    "text": "अस॒द् यथा॑ जरि॒त्र उ॒त सू॒रिरिन्द्रो॑ रा॒यो वि॒श्ववा॑रस्य दा॒ता  ॥१०॥",
    "index": 20,
    "shloka_num": 10
  }
]
