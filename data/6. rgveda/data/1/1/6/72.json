[
  {
    "text": "५ बार्हस्पत्यो भरद्वाज:  ।",
    "index": 0,
    "shloka_num": null
  },
  {
    "text": "इन्द्रासोमौ ।त्रिष्टुप्  ।",
    "index": 1,
    "shloka_num": null
  },
  {
    "text": "इन्द्रा॑सोमा॒ महि॒ तद्वां॑ महि॒त्वं यु॒वं म॒हानि॑ प्रथ॒मानि॑ चक्रथुः  ।",
    "index": 2,
    "shloka_num": null
  },
  {
    "text": "यु॒वं सूर्यं॑ विवि॒दथु॑र्यु॒वं स्व१र्विश्वा॒ तमां॑स्यहतं नि॒दश्च॑  ॥१॥",
    "index": 3,
    "shloka_num": 1
  },
  {
    "text": "इन्द्रा॑सोमा वा॒सय॑थ उ॒षास॒मुत्सूर्यं॑ नयथो॒ ज्योति॑षा स॒ह  ।",
    "index": 4,
    "shloka_num": null
  },
  {
    "text": "उप॒ द्यां स्क॒म्भथु॒: स्कम्भ॑ने॒नाप्र॑थतं पृथि॒वीं मा॒तरं॒ वि  ॥२॥",
    "index": 5,
    "shloka_num": 2
  },
  {
    "text": "इन्द्रा॑सोमा॒वहि॑म॒पः प॑रि॒ष्ठां ह॒थो वृ॒त्रमनु॑ वां॒ द्यौर॑मन्यत  ।",
    "index": 6,
    "shloka_num": null
  },
  {
    "text": "प्रार्णां॑स्यैरयतं न॒दीना॒मा स॑मु॒द्राणि॑ पप्रथुः पु॒रूणि॑  ॥३॥",
    "index": 7,
    "shloka_num": 3
  },
  {
    "text": "इन्द्रा॑सोमा प॒क्वमा॒मास्व॒न्तर्नि गवा॒मिद्द॑धथुर्व॒क्षणा॑सु  ।",
    "index": 8,
    "shloka_num": null
  },
  {
    "text": "ज॒गृ॒भथु॒रन॑पिनद्धमासु॒ रुश॑च्चि॒त्रासु॒ जग॑तीष्व॒न्तः  ॥४॥",
    "index": 9,
    "shloka_num": 4
  },
  {
    "text": "इन्द्रा॑सोमा यु॒वम॒ङ्ग तरु॑त्रमपत्य॒साचं॒ श्रुत्यं॑ रराथे  ।",
    "index": 10,
    "shloka_num": null
  },
  {
    "text": "यु॒वं शुष्मं॒ नर्यं॑ चर्ष॒णिभ्य॒: सं वि॑व्यथुः पृतना॒षाह॑मुग्रा  ॥५॥",
    "index": 11,
    "shloka_num": 5
  }
]
