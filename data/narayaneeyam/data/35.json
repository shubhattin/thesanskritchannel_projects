[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "पञ्चत्रिंशम् दशकम्",
        "index": 2,
        "shloka_num": null
    },
    {
        "text": "श्रीमद् रामायणम् सुग्रीव सख्यात् प्रभृति",
        "index": 3,
        "shloka_num": null
    },
    {
        "text": "नीतस्सुग्रीवमैत्रीं तदनु हनुमता दुन्दुभे: कायमुच्चै:\nक्षिप्त्वाङ्गुष्ठेन भूयो लुलुविथ युगपत् पत्रिणा सप्त सालान् ।\nहत्वा सुग्रीवघातोद्यतमतुलबलं वाालिनं व्याजवृत्त्या\nवर्षावेलामनैषीर्विरहतरलितस्त्वं मतङ्गाश्रमान्ते ॥१॥",
        "index": 4,
        "shloka_num": 1
    },
    {
        "text": "सुग्रीवेणानुजोक्त्या सभयमभियता व्यूहितां वाहिनीं ताम्\nऋक्षाणां वीक्ष्य दिक्षु द्रुतमथ दयितामार्गणायावनम्राम् ।\nसन्देशं चाङ्गुलीयं पवनसुतकरे प्रादिशो मोदशाली\nमार्गे मार्गे ममार्गे कपिभिरपि तदा त्वत्प्रिया सप्रयासै: ॥२॥",
        "index": 5,
        "shloka_num": 2
    },
    {
        "text": "त्वद्वार्ताकर्णनोद्यद्गरुदुरुजवसम्पातिसम्पातिवाक्य-\nप्रोत्तीर्णार्णोधिरन्तर्नगरि जनकजां वीक्ष्य दत्वाङ्गुलीयम् ।\nप्रक्षुद्योद्यानमक्षक्षपणचणरण: सोढबन्धो दशास्यं\nदृष्ट्वा प्लुष्ट्वा च लङ्कां झटिति स हनुमान् मौलिरत्नं ददौ ते ॥३॥",
        "index": 6,
        "shloka_num": 3
    },
    {
        "text": "त्वं सुग्रीवाङ्गदादिप्रबलकपिचमूचक्रविक्रान्तभूमी-\nचक्रोऽभिक्रम्य पारेजलधि निशिचरेन्द्रानुजाश्रीयमाण: ।\nतत्प्रोक्तां शत्रुवार्तां रहसि निशमयन् प्रार्थनापार्थ्यरोष-\nप्रास्ताग्नेयास्त्रतेजस्त्रसदुदधिगिरा लब्धवान् मध्यमार्गम् ॥४॥",
        "index": 7,
        "shloka_num": 4
    },
    {
        "text": "कीशैराशान्तरोपाहृतगिरिनिकरै: सेतुमाधाप्य यातो\nयातून्यामर्द्य दंष्ट्रानखशिखरिशिलासालशस्त्रै: स्वसैन्यै: ।\nव्याकुर्वन् सानुजस्त्वं समरभुवि परं विक्रमं शक्रजेत्रा\nवेगान्नागास्त्रबद्ध: पतगपतिगरुन्मारुतैर्मोचितोऽभू: ॥५॥",
        "index": 8,
        "shloka_num": 5
    },
    {
        "text": "सौमित्रिस्त्वत्र शक्तिप्रहृतिगलदसुर्वातजानीतशैल-\nघ्राणात् प्राणानुपेतो व्यकृणुत कुसृतिश्लाघिनं मेघनादम् ।\nमायाक्षोभेषु वैभीषणवचनहृतस्तम्भन: कुम्भकर्णं\nसम्प्राप्तं कम्पितोर्वीतलमखिलचमूभक्षिणं व्यक्षिणोस्त्वम् ॥६॥",
        "index": 9,
        "shloka_num": 6
    },
    {
        "text": "गृह्णन् जम्भारिसंप्रेषितरथकवचौ रावणेनाभियुद्ध्यन्\nब्रह्मास्त्रेणास्य भिन्दन् गलततिमबलामग्निशुद्धां प्रगृह्णन् ।\nदेवश्रेणीवरोज्जीवितसमरमृतैरक्षतै: ऋक्षसङ्घैः\nलङ्काभर्त्रा च साकं निजनगरमगा: सप्रिय: पुष्पकेण ॥७॥",
        "index": 10,
        "shloka_num": 7
    },
    {
        "text": "प्रीतो दिव्याभिषेकैरयुतसमधिकान् वत्सरान् पर्यरंसी:\nमैथिल्यां पापवाचा शिव! शिव! किल तां गर्भिणीमभ्यहासी: ।\nशत्रुघ्नेनार्दयित्वा लवणनिशिचरं प्रार्दय: शूद्रपाशं\nतावद्वाल्मीकिगेहे कृतवसतिरुपासूत सीता सुतौ ते ॥८॥",
        "index": 11,
        "shloka_num": 8
    },
    {
        "text": "वाल्मीकेस्त्वत्सुतोद्गापितमधुरकृतेराज्ञया यज्ञवाटे\nसीतां त्वय्याप्तुकामे क्षितिमविशदसौ त्वं च कालार्थितोऽभू: ।\nहेतो: सौमित्रिघाती स्वयमथ सरयूमग्ननिश्शेषभृत्यै:\nसाकं नाकं प्रयातो निजपदमगमो देव वैकुण्ठमाद्यम् ॥९॥",
        "index": 12,
        "shloka_num": 9
    },
    {
        "text": "सोऽयं मर्त्यावतारस्तव खलु नियतं मर्त्यशिक्षार्थमेवं\nविश्लेषार्तिर्निरागस्त्यजनमपि भवेत् कामधर्मातिसक्त्या ।\nनो चेत् स्वात्मानुभूते: क्व नु तव मनसो विक्रिया चक्रपाणे\nस त्वं सत्त्वैकमूर्ते पवनपुरपते व्याधुनु व्याधितापान् ॥१०॥",
        "index": 13,
        "shloka_num": null
    }
]