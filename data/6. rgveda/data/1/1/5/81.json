[
  {
    "text": "५ श्यावाश्व आत्रेयः । सविता । जगती ।",
    "index": 0,
    "shloka_num": null
  },
  {
    "text": "यु॒ञ्जते॒ मन॑ उ॒त यु॑ञ्जते॒ धियो॒ विप्रा॒ विप्र॑स्य बृह॒तो वि॑प॒श्चित॑: ।",
    "index": 1,
    "shloka_num": null
  },
  {
    "text": "वि होत्रा॑ दधे वयुना॒विदेक॒ इन्म॒ही दे॒वस्य॑ सवि॒तुः परि॑ष्टुतिः ॥१॥",
    "index": 2,
    "shloka_num": 1
  },
  {
    "text": "विश्वा॑ रू॒पाणि॒ प्रति॑ मुञ्चते क॒विः प्रासा॑वीद् भ॒द्रं द्वि॒पदे॒ चतु॑ष्पदे ।",
    "index": 3,
    "shloka_num": null
  },
  {
    "text": "वि नाक॑मख्यत् सवि॒ता वरे॒ण्योऽनु॑ प्र॒याण॑मु॒षसो॒ वि रा॑जति ॥२॥",
    "index": 4,
    "shloka_num": 2
  },
  {
    "text": "यस्य॑ प्र॒याण॒मन्व॒न्य इद् य॒युर्दे॒वा दे॒वस्य॑ महि॒मान॒मोज॑सा ।",
    "index": 5,
    "shloka_num": null
  },
  {
    "text": "यः पार्थि॑वानि विम॒मे स एत॑शो॒ रजां॑सि दे॒वः स॑वि॒ता म॑हित्व॒ना ॥३॥",
    "index": 6,
    "shloka_num": 3
  },
  {
    "text": "उ॒त या॑सि सवित॒स्त्रीणि॑ रोच॒नोत सूर्य॑स्य र॒श्मिभि॒: समु॑च्यसि ।",
    "index": 7,
    "shloka_num": null
  },
  {
    "text": "उ॒त रात्री॑मुभ॒यत॒: परी॑यस उ॒त मि॒त्रो भ॑वसि देव॒ धर्म॑भिः ॥४॥",
    "index": 8,
    "shloka_num": 4
  },
  {
    "text": "उ॒तेशि॑षे प्रस॒वस्य॒ त्वमेक॒ इदु॒त पू॒षा भ॑वसि देव॒ याम॑भिः ।",
    "index": 9,
    "shloka_num": null
  },
  {
    "text": "उ॒तेदं विश्वं॒ भुव॑नं॒ वि रा॑जसि श्या॒वाश्व॑स्ते सवित॒ स्तोम॑मानशे ॥५॥",
    "index": 10,
    "shloka_num": 5
  }
]
