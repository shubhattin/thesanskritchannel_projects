[
  {
    "text": "११ गृत्समद (आङ्गिरसः शौनहोत्रः पश्चाद्) भार्गवः शौनकः । सविता ।त्रिष्टुप् ।",
    "index": 0,
    "shloka_num": null
  },
  {
    "text": "उदु॒ ष्य दे॒वः स॑वि॒ता स॒वाय॑ शश्वत्त॒मं तद॑पा॒ वह्नि॑रस्थात्  ।",
    "index": 1,
    "shloka_num": null
  },
  {
    "text": "नू॒नं दे॒वेभ्यो॒ वि हि धाति॒ रत्न॒मथाभ॑जद् वी॒तिहो॑त्रं स्व॒स्तौ  ॥१॥",
    "index": 2,
    "shloka_num": 1
  },
  {
    "text": "विश्व॑स्य॒ हि श्रु॒ष्टये॑ दे॒व ऊ॒र्ध्वः प्र बा॒हवा॑ पृ॒थुपा॑णि॒: सिस॑र्ति  ।",
    "index": 3,
    "shloka_num": null
  },
  {
    "text": "आप॑श्चिदस्य व्र॒त आ निमृ॑ग्रा अ॒यं चि॒द् वातो॑ रमते॒ परि॑ज्मन्  ॥२॥",
    "index": 4,
    "shloka_num": 2
  },
  {
    "text": "आ॒शुभि॑श्चि॒द्यान् वि मु॑चाति नू॒नमरी॑रम॒दत॑मानं चि॒देतो॑:  ।",
    "index": 5,
    "shloka_num": null
  },
  {
    "text": "अ॒ह्यर्षू॑णां चि॒न्न्य॑याँ अवि॒ष्यामनु॑ व्र॒तं स॑वि॒तुर्मोक्यागा॑त्  ॥३॥",
    "index": 6,
    "shloka_num": 3
  },
  {
    "text": "पुन॒: सम॑व्य॒द् वित॑तं॒ वय॑न्ती म॒ध्या कर्तो॒र्न्य॑धा॒च्छक्म॒ धीर॑:  ।",
    "index": 7,
    "shloka_num": null
  },
  {
    "text": "उत् संहाया॑स्था॒द् व्यृ१तूँर॑दर्धर॒रम॑तिः सवि॒ता दे॒व आगा॑त्  ॥४॥",
    "index": 8,
    "shloka_num": 4
  },
  {
    "text": "नानौकां॑सि॒ दुर्यो॒ विश्व॒मायु॒र्वि ति॑ष्ठते प्रभ॒वः शोको॑ अ॒ग्नेः  ।",
    "index": 9,
    "shloka_num": null
  },
  {
    "text": "ज्येष्ठं॑ मा॒ता सू॒नवे॑ भा॒गमाधा॒दन्व॑स्य॒ केत॑मिषि॒तं स॑वि॒त्रा  ॥५॥",
    "index": 10,
    "shloka_num": 5
  },
  {
    "text": "स॒माव॑वर्ति॒ विष्ठि॑तो जिगी॒षुर्विश्वे॑षां॒ काम॒श्चर॑ताम॒माभू॑त्  ।",
    "index": 11,
    "shloka_num": null
  },
  {
    "text": "शश्वाँ॒ अपो॒ विकृ॑तं हि॒त्व्यागा॒दनु॑ व्र॒तं स॑वि॒तुर्दैव्य॑स्य  ॥६॥",
    "index": 12,
    "shloka_num": 6
  },
  {
    "text": "त्वया॑ हि॒तमप्य॑म॒प्सु भा॒गं धन्वान्वा मृ॑ग॒यसो॒ वि त॑स्थुः  ।",
    "index": 13,
    "shloka_num": null
  },
  {
    "text": "वना॑नि॒ विभ्यो॒ नकि॑रस्य॒ तानि॑ व्र॒ता दे॒वस्य॑ सवि॒तुर्मि॑नन्ति  ॥७॥",
    "index": 14,
    "shloka_num": 7
  },
  {
    "text": "या॒द्रा॒ध्यं१ वरु॑णो॒ योनि॒मप्य॒मनि॑शितं नि॒मिषि॒ जर्भु॑राणः  ।",
    "index": 15,
    "shloka_num": null
  },
  {
    "text": "विश्वो॑ मार्ता॒ण्डो व्र॒जमा प॒शुर्गा॑त्स्थ॒ स्थ॒शो जन्मा॑नि सवि॒ता व्याक॑:  ॥८॥",
    "index": 16,
    "shloka_num": 8
  },
  {
    "text": "न यस्येन्द्रो॒ वरु॑णो॒ न मि॒त्रो व्र॒तम॑र्य॒मा न मि॒नन्ति॑ रु॒द्रः  ।",
    "index": 17,
    "shloka_num": null
  },
  {
    "text": "नारा॑तय॒स्तमि॒दं स्व॒स्ति हु॒वे दे॒वं स॑वि॒तारं॒ नमो॑भिः  ॥९॥",
    "index": 18,
    "shloka_num": 9
  },
  {
    "text": "भगं॒ धियं॑ वा॒जय॑न्त॒: पुरं॑धिं॒ नरा॒शंसो॒ ग्नास्पति॑र्नो अव्याः  ।",
    "index": 19,
    "shloka_num": null
  },
  {
    "text": "आ॒ये वा॒मस्य॑ संग॒थे र॑यी॒णां प्रि॒या दे॒वस्य॑ सवि॒तुः स्या॑म  ॥१०॥",
    "index": 20,
    "shloka_num": 10
  },
  {
    "text": "अ॒स्मभ्यं॒ तद् दि॒वो अ॒द्भ्यः पृ॑थि॒व्यास्त्वया॑ द॒त्तं काम्यं॒ राध॒ आ गा॑त्  ।",
    "index": 21,
    "shloka_num": null
  },
  {
    "text": "शं यत् स्तो॒तृभ्य॑ आ॒पये॒ भवा॑त्युरु॒शंसा॑य सवितर्जरि॒त्रे  ॥११॥",
    "index": 22,
    "shloka_num": 11
  }
]
