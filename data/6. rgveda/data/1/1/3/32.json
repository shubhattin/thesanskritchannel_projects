[
  {
    "text": "१७ गाथिनो विश्वामित्रः । इन्द्रः । त्रिष्टुप्  ।",
    "index": 0,
    "shloka_num": null
  },
  {
    "text": "इन्द्र॒ सोमं॑ सोमपते॒ पिबे॒मं माध्यं॑दिनं॒ सव॑नं॒ चारु॒ यत् ते॒  ।",
    "index": 1,
    "shloka_num": null
  },
  {
    "text": "प्र॒प्रुथ्या॒ शिप्रे॑ मघवन्नृजीषिन् वि॒मुच्या॒ हरी॑ इ॒ह मा॑दयस्व  ॥१॥",
    "index": 2,
    "shloka_num": 1
  },
  {
    "text": "गवा॑शिरं म॒न्थिन॑मिन्द्र शु॒क्रं पिबा॒ सोमं॑ ररि॒मा ते॒ मदा॑य  ।",
    "index": 3,
    "shloka_num": null
  },
  {
    "text": "ब्र॒ह्म॒कृता॒ मारु॑तेना ग॒णेन॑ स॒जोषा॑ रु॒द्रैस्तृ॒पदा वृ॑षस्व  ॥२॥",
    "index": 4,
    "shloka_num": 2
  },
  {
    "text": "ये ते॒ शुष्मं॒ ये तवि॑षी॒मव॑र्ध॒न्नर्च॑न्त इन्द्र म॒रुत॑स्त॒ ओज॑:  ।",
    "index": 5,
    "shloka_num": null
  },
  {
    "text": "माध्यं॑दिने॒ सव॑ने वज्रहस्त॒ पिबा॑ रु॒द्रेभि॒: सग॑णः सुशिप्र  ॥३॥",
    "index": 6,
    "shloka_num": 3
  },
  {
    "text": "त इन्न्व॑स्य॒ मधु॑मद् विविप्र॒ इन्द्र॑स्य॒ शर्धो॑ म॒रुतो॒ य आस॑न्  ।",
    "index": 7,
    "shloka_num": null
  },
  {
    "text": "येभि॑र्वृ॒त्रस्ये॑षि॒तो वि॒वेदा॑म॒र्मणो॒ मन्य॑मानस्य॒ मर्म॑ ४॥",
    "index": 8,
    "shloka_num": null
  },
  {
    "text": "म॒नु॒ष्वदि॑न्द्र॒ सव॑नं जुषा॒णः पिबा॒ सोमं॒ शश्व॑ते वी॒र्या॑य  ।",
    "index": 9,
    "shloka_num": null
  },
  {
    "text": "स आ व॑वृत्स्व हर्यश्व य॒ज्ञैः स॑र॒ण्युभि॑र॒पो अर्णा॑ सिसर्षि ५॥",
    "index": 10,
    "shloka_num": null
  },
  {
    "text": "त्वम॒पो यद्ध॑ वृ॒त्रं ज॑घ॒न्वाँ अत्याँ॑ इव॒ प्रासृ॑ज॒: सर्त॒वाजौ  ।",
    "index": 11,
    "shloka_num": null
  },
  {
    "text": "शया॑नमिन्द्र॒ चर॑ता व॒धेन॑ वव्रि॒वांसं॒ परि॑ दे॒वीरदे॑वम्  ॥६॥",
    "index": 12,
    "shloka_num": 6
  },
  {
    "text": "यजा॑म॒ इन्नम॑सा वृ॒द्धमिन्द्रं॑ बृ॒हन्त॑मृ॒ष्वम॒जरं॒ युवा॑नम्  ।",
    "index": 13,
    "shloka_num": null
  },
  {
    "text": "यस्य॑ प्रि॒ये म॒मतु॑र्य॒ज्ञिय॑स्य॒ न रोद॑सी महि॒मानं॑ म॒माते॑  ॥७॥",
    "index": 14,
    "shloka_num": 7
  },
  {
    "text": "इन्द्र॑स्य॒ कर्म॒ सुकृ॑ता पु॒रूणि॑ व्र॒तानि॑ दे॒वा न मि॑नन्ति॒ विश्वे॑  ।",
    "index": 15,
    "shloka_num": null
  },
  {
    "text": "दा॒धार॒ यः पृ॑थि॒वीं द्यामु॒तेमां ज॒जान॒ सूर्य॑मु॒षसं॑ सु॒दंसा॑:  ॥८॥",
    "index": 16,
    "shloka_num": 8
  },
  {
    "text": "अद्रो॑घ स॒त्यं तव॒ तन्म॑हि॒त्वं स॒द्यो यज्जा॒तो अपि॑बो ह॒ सोम॑म्  ।",
    "index": 17,
    "shloka_num": null
  },
  {
    "text": "न द्याव॑ इन्द्र त॒वस॑स्त॒ ओजो॒ नाहा॒ न मासा॑: श॒रदो॑ वरन्त  ॥९॥",
    "index": 18,
    "shloka_num": 9
  },
  {
    "text": "त्वं स॒द्यो अ॑पिबो जा॒त इ॑न्द्र॒ मदा॑य॒ सोमं॑ पर॒मे व्यो॑मन्  ।",
    "index": 19,
    "shloka_num": null
  },
  {
    "text": "यद्ध॒ द्यावा॑पृथि॒वी आवि॑वेशी॒रथा॑भवः पू॒र्व्यः का॒रुधा॑याः  ॥१०॥ ॥",
    "index": 20,
    "shloka_num": null
  },
  {
    "text": "अह॒न्नहिं॑ परि॒शया॑न॒मर्ण॑ ओजा॒यमा॑नं तुविजात॒ तव्या॑न्  ।",
    "index": 21,
    "shloka_num": null
  },
  {
    "text": "न ते॑ महि॒त्वमनु॑ भू॒दध॒ द्यौर्यद॒न्यया॑ स्फि॒ग्या॒३ क्षामव॑स्थाः  ॥११॥ ॥",
    "index": 22,
    "shloka_num": null
  },
  {
    "text": "य॒ज्ञो हि त॑ इन्द्र॒ वर्ध॑नो॒ भूदु॒त प्रि॒यः सु॒तसो॑मो मि॒येध॑:  ।",
    "index": 23,
    "shloka_num": null
  },
  {
    "text": "य॒ज्ञेन॑ य॒ज्ञम॑व य॒ज्ञिय॒: सन् य॒ज्ञस्ते॒ वज्र॑महि॒हत्य॑ आवत्  ॥१२॥",
    "index": 24,
    "shloka_num": 12
  },
  {
    "text": "य॒ज्ञेनेन्द्र॒मव॒सा च॑क्रे अ॒र्वागैनं॑ सु॒म्नाय॒ नव्य॑से ववृत्याम्  ।",
    "index": 25,
    "shloka_num": null
  },
  {
    "text": "यः स्तोमे॑भिर्वावृ॒धे पू॒र्व्येभि॒र्यो म॑ध्य॒मेभि॑रु॒त नूत॑नेभिः  ॥१३॥",
    "index": 26,
    "shloka_num": 13
  },
  {
    "text": "वि॒वेष॒ यन्मा॑ धि॒षणा॑ ज॒जान॒ स्तवै॑ पु॒रा पार्या॒दिन्द्र॒मह्न॑:  ।",
    "index": 27,
    "shloka_num": null
  },
  {
    "text": "अंह॑सो॒ यत्र॑ पी॒पर॒द् यथा॑ नो ना॒वेव॒ यान्त॑मु॒भये॑ हवन्ते  ॥१४॥",
    "index": 28,
    "shloka_num": 14
  },
  {
    "text": "आपू॑र्णो अस्य क॒लश॒: स्वाहा॒ सेक्ते॑व॒ कोशं॑ सिसिचे॒ पिब॑ध्यै  ।",
    "index": 29,
    "shloka_num": null
  },
  {
    "text": "समु॑ प्रि॒या आव॑वृत्र॒न् मदा॑य प्रदक्षि॒णिद॒भि सोमा॑स॒ इन्द्र॑म्  ॥१५॥",
    "index": 30,
    "shloka_num": 15
  },
  {
    "text": "न त्वा॑ गभी॒रः पु॑रुहूत॒ सिन्धु॒र्नाद्र॑य॒: परि॒ षन्तो॑ वरन्त  ।",
    "index": 31,
    "shloka_num": null
  },
  {
    "text": "इ॒त्था सखि॑भ्य इषि॒तो यदि॒न्द्रा ऽऽदृ॒ळहं चि॒दरु॑जो॒ गव्य॑मू॒र्वम्  ॥१६॥",
    "index": 32,
    "shloka_num": 16
  },
  {
    "text": "शु॒नं हु॑वेम म॒घवा॑न॒मिन्द्र॑म॒स्मिन् भरे॒ नृत॑मं॒ वाज॑सातौ  ।",
    "index": 33,
    "shloka_num": null
  },
  {
    "text": "शृ॒ण्वन्त॑मु॒ग्रमू॒तये॑ स॒मत्सु॒ घ्नन्तं॑ वृ॒त्राणि॑ सं॒जितं॒ धना॑नाम्  ॥१७॥",
    "index": 34,
    "shloka_num": 17
  }
]
