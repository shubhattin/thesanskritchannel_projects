[
  {
    "text": "६ अग्निः पावकः । अग्निः । सतोबृहती, १-२ विष्टारपंक्तिः, ६ उपरिष्टाज्ज्योतिः ।",
    "index": 0,
    "shloka_num": null
  },
  {
    "text": "अग्ने॒ तव॒ श्रवो॒ वयो॒ महि॑ भ्राजन्ते अ॒र्चयो॑ विभावसो  ।",
    "index": 1,
    "shloka_num": null
  },
  {
    "text": "बृह॑द्भानो॒ शव॑सा॒ वाज॑मु॒क्थ्यं१ दधा॑सि दा॒शुषे॑ कवे  ॥१॥",
    "index": 2,
    "shloka_num": 1
  },
  {
    "text": "पा॒व॒कव॑र्चाः शु॒क्रव॑र्चा॒ अनू॑नवर्चा॒ उदि॑यर्षि भा॒नुना॑  ।",
    "index": 3,
    "shloka_num": null
  },
  {
    "text": "पु॒त्रो मा॒तरा॑ वि॒चर॒न्नुपा॑वसि पृ॒णक्षि॒ रोद॑सी उ॒भे  ॥२॥",
    "index": 4,
    "shloka_num": 2
  },
  {
    "text": "ऊर्जो॑ नपाज्जातवेदः सुश॒स्तिभि॒र्मन्द॑स्व धी॒तिभि॑र्हि॒तः  ।",
    "index": 5,
    "shloka_num": null
  },
  {
    "text": "त्वे इष॒: सं द॑धु॒र्भूरि॑वर्पसश्चि॒त्रोत॑यो वा॒मजा॑ताः  ॥३॥",
    "index": 6,
    "shloka_num": 3
  },
  {
    "text": "इ॒र॒ज्यन्न॑ग्ने प्रथयस्व ज॒न्तुभि॑र॒स्मे रायो॑ अमर्त्य  ।",
    "index": 7,
    "shloka_num": null
  },
  {
    "text": "स द॑र्श॒तस्य॒ वपु॑षो॒ वि रा॑जसि पृ॒णक्षि॑ सान॒सिं क्रतु॑म्  ॥४॥",
    "index": 8,
    "shloka_num": 4
  },
  {
    "text": "इ॒ष्क॒र्तार॑मध्व॒रस्य॒ प्रचे॑तसं॒ क्षय॑न्तं॒ राध॑सो म॒हः  ।",
    "index": 9,
    "shloka_num": null
  },
  {
    "text": "रा॒तिं वा॒मस्य॑ सु॒भगां॑ म॒हीमिषं॒ दधा॑सि सान॒सिं र॒यिम्  ॥५॥",
    "index": 10,
    "shloka_num": 5
  },
  {
    "text": "ऋ॒तावा॑नं महि॒षं वि॒श्वद॑र्शतम॒ग्निं सु॒म्नाय॑ दधिरे पु॒रो जना॑:  ।",
    "index": 11,
    "shloka_num": null
  },
  {
    "text": "श्रुत्क॑र्णं स॒प्रथ॑स्तमं त्वा गि॒रा दैव्यं॒ मानु॑षा यु॒गा  ॥६॥",
    "index": 12,
    "shloka_num": 6
  }
]
