[
  {
    "text": "५ गाथिनो विश्वामित्रः । इन्द्रः । त्रिष्टुप् ।",
    "index": 0,
    "shloka_num": null
  },
  {
    "text": "शंसा॑ म॒हामिन्द्रं॒ यस्मि॒न् विश्वा॒ आ कृ॒ष्टय॑: सोम॒पाः काम॒मव्य॑न्  ।",
    "index": 1,
    "shloka_num": null
  },
  {
    "text": "यं सु॒क्रतुं॑ धि॒षणे॑ विभ्वत॒ष्टं घ॒नं वृ॒त्राणां॑ ज॒नय॑न्त दे॒वाः  ॥१॥",
    "index": 2,
    "shloka_num": 1
  },
  {
    "text": "यं नु नकि॒: पृत॑नासु स्व॒राजं॑ द्वि॒ता तर॑ति॒ नृत॑मं हरि॒ष्ठाम्  ।",
    "index": 3,
    "shloka_num": null
  },
  {
    "text": "इ॒नत॑म॒: सत्व॑भि॒र्यो ह॑ शू॒षैः पृ॑थु॒ज्रया॑ अमिना॒दायु॒र्दस्यो॑:  ॥२॥",
    "index": 4,
    "shloka_num": 2
  },
  {
    "text": "स॒हावा॑ पृ॒त्सु त॒रणि॒र्नार्वा॑ व्यान॒शी रोद॑सी मे॒हना॑वान्  ।",
    "index": 5,
    "shloka_num": null
  },
  {
    "text": "भगो॒ न का॒रे हव्यो॑ मती॒नां पि॒तेव॒ चारु॑: सु॒हवो॑ वयो॒धाः  ॥३॥",
    "index": 6,
    "shloka_num": 3
  },
  {
    "text": "ध॒र्ता दि॒वो रज॑सस्पृ॒ष्ट ऊ॒र्ध्वो रथो॒ न वा॒युर्वसु॑भिर्नि॒युत्वा॑न्  ।",
    "index": 7,
    "shloka_num": null
  },
  {
    "text": "क्ष॒पां व॒स्ता ज॑नि॒ता सूर्य॑स्य॒ विभ॑क्ता भा॒गं धि॒षणे॑व॒ वाज॑म्  ॥४॥",
    "index": 8,
    "shloka_num": 4
  },
  {
    "text": "शु॒नं हु॑वेम म॒घवा॑न॒मिन्द्र॑म॒स्मिन् भरे॒ नृत॑मं॒ वाज॑सातौ  ।",
    "index": 9,
    "shloka_num": null
  },
  {
    "text": "शृ॒ण्वन्त॑मु॒ग्रमू॒तये॑ स॒मत्सु॒ घ्नन्तं॑ वृ॒त्राणि॑ सं॒जितं॒ धना॑नाम्  ॥५॥",
    "index": 10,
    "shloka_num": 5
  }
]
