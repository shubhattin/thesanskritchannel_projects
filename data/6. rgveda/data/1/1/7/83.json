[
  {
    "text": "१० मैत्रावरुणिर्वसिष्ठ: । इन्द्रावरुणौ  ।जगती  ।",
    "index": 0,
    "shloka_num": null
  },
  {
    "text": "यु॒वां न॑रा॒ पश्य॑मानास॒ आप्यं॑ प्रा॒चा ग॒व्यन्त॑: पृथु॒पर्श॑वो ययुः  ।",
    "index": 1,
    "shloka_num": null
  },
  {
    "text": "दासा॑ च वृ॒त्रा ह॒तमार्या॑णि च सु॒दास॑मिन्द्रावरु॒णाव॑सावतम्  ॥१॥",
    "index": 2,
    "shloka_num": 1
  },
  {
    "text": "यत्रा॒ नर॑: स॒मय॑न्ते कृ॒तध्व॑जो॒ यस्मि॑न्ना॒जा भव॑ति॒ किं च॒न प्रि॒यम्  ।",
    "index": 3,
    "shloka_num": null
  },
  {
    "text": "यत्रा॒ भय॑न्ते॒ भुव॑ना स्व॒र्दृश॒स्तत्रा॑ न इन्द्रावरु॒णाधि॑ वोचतम्  ॥२॥",
    "index": 4,
    "shloka_num": 2
  },
  {
    "text": "सं भूम्या॒ अन्ता॑ ध्वसि॒रा अ॑दृक्ष॒तेन्द्रा॑वरुणा दि॒वि घोष॒",
    "index": 5,
    "shloka_num": null
  },
  {
    "text": "आरु॑हत्  । अस्थु॒र्जना॑ना॒मुप॒ मामरा॑तयो॒ऽर्वागव॑सा हवनश्रु॒ता ग॑तम्  ॥३॥",
    "index": 6,
    "shloka_num": 3
  },
  {
    "text": "इन्द्रा॑वरुणा व॒धना॑भिरप्र॒ति भे॒दं व॒न्वन्ता॒ प्र सु॒दास॑मावतम्  ।",
    "index": 7,
    "shloka_num": null
  },
  {
    "text": "ब्रह्मा॑ण्येषां शृणुतं॒ हवी॑मनि स॒त्या तृत्सू॑नामभवत्पु॒रोहि॑तिः  ॥४॥",
    "index": 8,
    "shloka_num": 4
  },
  {
    "text": "इन्द्रा॑वरुणाव॒भ्या त॑पन्ति मा॒घान्य॒र्यो व॒नुषा॒मरा॑तयः  ।",
    "index": 9,
    "shloka_num": null
  },
  {
    "text": "यु॒वं हि वस्व॑ उ॒भय॑स्य॒ राज॒थोऽध॑ स्मा नोऽवतं॒ पार्ये॑ दि॒वि  ॥५॥",
    "index": 10,
    "shloka_num": 5
  },
  {
    "text": "यु॒वां ह॑वन्त उ॒भया॑स आ॒जिष्विन्द्रं॑ च॒ वस्वो॒ वरु॑णं च सा॒तये॑  ।",
    "index": 11,
    "shloka_num": null
  },
  {
    "text": "यत्र॒ राज॑भिर्द॒शभि॒र्निबा॑धितं॒ प्र सु॒दास॒माव॑तं॒ तृत्सु॑भिः स॒ह  ॥६॥",
    "index": 12,
    "shloka_num": 6
  },
  {
    "text": "दश॒ राजा॑न॒: समि॑ता॒ अय॑ज्यवः सु॒दास॑मिन्द्रावरुणा॒ न यु॑युधुः  ।",
    "index": 13,
    "shloka_num": null
  },
  {
    "text": "स॒त्या नृ॒णाम॑द्म॒सदा॒मुप॑स्तुतिर्दे॒वा ए॑षामभवन्दे॒वहू॑तिषु  ॥७॥",
    "index": 14,
    "shloka_num": 7
  },
  {
    "text": "दा॒श॒रा॒ज्ञे परि॑यत्ताय वि॒श्वत॑: सु॒दास॑ इन्द्रावरुणावशिक्षतम्  ।",
    "index": 15,
    "shloka_num": null
  },
  {
    "text": "श्वि॒त्यञ्चो॒ यत्र॒ नम॑सा कप॒र्दिनो॑ धि॒या धीव॑न्तो॒ अस॑पन्त॒ तृत्स॑वः  ॥८॥",
    "index": 16,
    "shloka_num": 8
  },
  {
    "text": "वृ॒त्राण्य॒न्यः स॑मि॒थेषु॒ जिघ्न॑ते व्र॒तान्य॒न्यो अ॒भि र॑क्षते॒ सदा॑  ।",
    "index": 17,
    "shloka_num": null
  },
  {
    "text": "हवा॑महे वां वृषणा सुवृ॒क्तिभि॑र॒स्मे इ॑न्द्रावरुणा॒ शर्म॑ यच्छतम्  ॥९॥",
    "index": 18,
    "shloka_num": 9
  },
  {
    "text": "अ॒स्मे इन्द्रो॒ वरु॑णो मि॒त्रो अ॑र्य॒मा द्यु॒म्नं य॑च्छन्तु॒ महि॒ शर्म॑ स॒प्रथ॑:  ।",
    "index": 19,
    "shloka_num": null
  },
  {
    "text": "अ॒व॒ध्रं ज्योति॒रदि॑तेॠता॒वृधो॑ दे॒वस्य॒ श्लोकं॑ सवि॒तुर्म॑नामहे  ॥१०॥",
    "index": 20,
    "shloka_num": 10
  }
]
