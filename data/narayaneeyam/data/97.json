[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "सप्तनवतितमम् दशकम्",
        "index": 1,
        "shloka_num": null
    },
    {
        "text": "मार्कण्डेय चरितम्",
        "index": 2,
        "shloka_num": null
    },
    {
        "text": "त्रैगुण्याद्भिन्नरूपं भवति हि भुवने हीनमध्योत्तमं यत्",
        "index": 3,
        "shloka_num": null
    },
    {
        "text": "ज्ञानं श्रद्धा च कर्ता वसतिरपि सुखं कर्म चाहारभेदा: ।\nत्वत्क्षेत्रत्वन्निषेवादि तु यदिह पुनस्त्वत्परं तत्तु सर्वं\nप्राहुर्नैगुण्यनिष्ठं तदनुभजनतो मङ्क्षु सिद्धो भवेयम् ॥१॥",
        "index": 4,
        "shloka_num": 1
    },
    {
        "text": "त्वय्येव न्यस्तचित्त: सुखमयि विचरन् सर्वचेष्टास्त्वदर्थं\nत्वद्भक्तै: सेव्यमानानपि चरितचरानाश्रयन् पुण्यदेशान् ।\nदस्यौ विप्रे मृगादिष्वपि च सममतिर्मुच्यमानावमान-\nस्पर्धासूयादिदोष: सततमखिलभूतेषु संपूजये त्वाम् ॥२॥",
        "index": 5,
        "shloka_num": 2
    },
    {
        "text": "त्वद्भावो यावदेषु स्फुरति न विशदं तावदेवं ह्युपास्तिं\nकुर्वन्नैकात्म्यबोधे झटिति विकसति त्वन्मयोऽहं चरेयम् ।\nत्वद्धर्मस्यास्य तावत् किमपि न भगवन् प्रस्तुतस्य प्रणाश:\nतस्मात्सर्वात्मनैव प्रदिश मम विभो भक्तिमार्गं मनोज्ञम् ॥३॥",
        "index": 6,
        "shloka_num": 3
    },
    {
        "text": "तं चैनं भक्तियोगं द्रढयितुमयि मे साध्यमारोग्यमायु:\nदिष्ट्या तत्रापि सेव्यं तव चरणमहो भेषजायेव दुग्धम् ।\nमार्कण्डेयो हि पूर्वं गणकनिगदितद्वादशाब्दायुरुच्चै:\nसेवित्वा वत्सरं त्वां तव भटनिवहैर्द्रावयामास मृत्युम् ॥४॥",
        "index": 7,
        "shloka_num": 4
    },
    {
        "text": "मार्कण्डेयश्चिरायु: स खलु पुनरपि त्वत्पर: पुष्पभद्रा-\nतीरे निन्ये तपस्यन्नतुलसुखरति: षट् तु मन्वन्तराणि ।\nदेवेन्द्र: सप्तमस्तं सुरयुवतिमरुन्मन्मथैर्मोहयिष्यन्\nयोगोष्मप्लुष्यमाणैर्न तु पुनरशकत्त्वज्जनं निर्जयेत् क: ॥५॥",
        "index": 8,
        "shloka_num": 5
    },
    {
        "text": "प्रीत्या नारायणाख्यस्त्वमथ नरसख: प्राप्तवानस्य पार्श्वं\nतुष्ट्या तोष्टूयमान: स तु विविधवरैर्लोभितो नानुमेने ।\nद्रष्टुं मायां त्वदीयां किल पुनरवृणोद्भक्तितृप्तान्तरात्मा\nमायादु:खानभिज्ञस्तदपि मृगयते नूनमाश्चर्यहेतो: ॥६॥",
        "index": 9,
        "shloka_num": 6
    },
    {
        "text": "याते त्वय्याशु वाताकुलजलदगलत्तोयपूर्णातिघूर्णत्-\nसप्तार्णोराशिमग्ने जगति स तु जले सम्भ्रमन् वर्षकोटी: ।\nदीन: प्रैक्षिष्ट दूरे वटदलशयनं कञ्चिदाश्चर्यबालं\nत्वामेव श्यामलाङ्गं वदनसरसिजन्यस्तपादाङ्गुलीकम् ॥७॥",
        "index": 10,
        "shloka_num": 7
    },
    {
        "text": "दृष्ट्वा त्वां हृष्टरोमा त्वरितमुपगत: स्प्रष्टुकामो मुनीन्द्र:\nश्वासेनान्तर्निविष्ट: पुनरिह सकलं दृष्टवान् विष्टपौघम् ।\nभूयोऽपि श्वासवातैर्बहिरनुपतितो वीक्षितस्त्वत्कटाक्षै:\nमोदादाश्लेष्टुकामस्त्वयि पिहिततनौ स्वाश्रमे प्राग्वदासीत् ॥८॥",
        "index": 11,
        "shloka_num": 8
    },
    {
        "text": "गौर्या सार्धं तदग्रे पुरभिदथ गतस्त्वत्प्रियप्रेक्षणार्थी\nसिद्धानेवास्य दत्वा स्वयमयमजरामृत्युतादीन् गतोऽभूत् ।\nएवं त्वत्सेवयैव स्मररिपुरपि स प्रीयते येन तस्मात्\nमूर्तित्रय्यात्मकस्त्वं ननु सकलनियन्तेति सुव्यक्तमासीत् ॥९॥",
        "index": 12,
        "shloka_num": 9
    },
    {
        "text": "त्र्यंशेस्मिन् सत्यलोके विधिहरिपुरभिन्मन्दिराण्यूर्ध्वमूर्ध्वं\nतेभ्योऽप्यूर्ध्वं तु मायाविकृतिविरहितो भाति वैकुण्ठलोक: ।\nतत्र त्वं कारणाम्भस्यपि पशुपकुले शुद्धसत्त्वैकरूपी\nसच्चित्ब्रह्माद्वयात्मा पवनपुरपते पाहि मां सर्वरोगात् ॥१०॥",
        "index": 13,
        "shloka_num": null
    }
]