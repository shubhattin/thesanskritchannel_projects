[
  {
    "text": "५ गोतमो राहूगणः । अग्निः । गायत्री ।",
    "index": 0,
    "shloka_num": null
  },
  {
    "text": "अ॒भि त्वा॒ गोत॑मा गि॒रा जात॑वेदो॒ विच॑र्षणे ।\nद्यु॒म्नैर॒भि प्र णो॑नुमः ॥१॥",
    "index": 1,
    "shloka_num": 1
  },
  {
    "text": "तमु॑ त्वा॒ गोत॑मो गि॒रा रा॒यस्का॑मो दुवस्यति ।\nद्यु॒म्नैर॒भि प्र णो॑नुमः ॥२॥",
    "index": 2,
    "shloka_num": 2
  },
  {
    "text": "तमु॑ त्वा वाज॒सात॑ममङ्गिर॒स्वद्ध॑वामहे ।\nद्यु॒म्नैर॒भि प्र णो॑नुमः ॥३॥",
    "index": 3,
    "shloka_num": 3
  },
  {
    "text": "तमु॑ त्वा वृत्र॒हन्त॑मं॒ यो दस्यूँ॑रवधूनु॒षे ।\nद्यु॒म्नैर॒भि प्र णो॑नुमः ॥४॥",
    "index": 4,
    "shloka_num": 4
  },
  {
    "text": "अवो॑चाम॒ रहू॑गणा अ॒ग्नये॒ मधु॑म॒द् वचः॑ ।\nद्यु॒म्नैर॒भि प्र णो॑नुमः ॥५॥",
    "index": 5,
    "shloka_num": 5
  }
]
