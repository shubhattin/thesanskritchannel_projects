[
  {
    "text": "१२ मैत्रावरुणिर्वसिष्ठ: । इन्द्र:  ।गायत्री, १०-१२ विराट्  ।",
    "index": 0,
    "shloka_num": null
  },
  {
    "text": "प्र व॒ इन्द्रा॑य॒ माद॑नं॒ हर्य॑श्वाय गायत  । सखा॑यः सोम॒पाव्ने॑  ॥१॥",
    "index": 1,
    "shloka_num": 1
  },
  {
    "text": "शंसेदु॒क्थं सु॒दान॑व उ॒त द्यु॒क्षं यथा॒ नर॑:  । च॒कृ॒मा स॒त्यरा॑धसे  ॥२॥",
    "index": 2,
    "shloka_num": 2
  },
  {
    "text": "त्वं न॑ इन्द्र वाज॒युस्त्वं ग॒व्युः श॑तक्रतो  । त्वं हि॑रण्य॒युर्व॑सो  ॥३॥",
    "index": 3,
    "shloka_num": 3
  },
  {
    "text": "व॒यमि॑न्द्र त्वा॒यवो॒ऽभि प्र णो॑नुमो वृषन्  । वि॒द्धी त्व१स्य नो॑ वसो  ॥४॥",
    "index": 4,
    "shloka_num": 4
  },
  {
    "text": "मा नो॑ नि॒दे च॒ वक्त॑वे॒ऽर्यो र॑न्धी॒ररा॑व्णे  । त्वे अपि॒ क्रतु॒र्मम॑  ॥५॥",
    "index": 5,
    "shloka_num": 5
  },
  {
    "text": "त्वं वर्मा॑सि स॒प्रथ॑: पुरोयो॒धश्च॑ वृत्रहन्  । त्वया॒ प्रति॑ ब्रुवे यु॒जा  ॥६॥",
    "index": 6,
    "shloka_num": 6
  },
  {
    "text": "म॒हाँ उ॒तासि॒ यस्य॒ तेऽनु॑ स्व॒धाव॑री॒ सह॑:  । म॒म्नाते॑ इन्द्र॒ रोद॑सी  ॥७॥",
    "index": 7,
    "shloka_num": 7
  },
  {
    "text": "तं त्वा॑ म॒रुत्व॑ती॒ परि॒ भुव॒द्वाणी॑ स॒याव॑री  । नक्ष॑माणा स॒ह द्युभि॑:  ॥८॥",
    "index": 8,
    "shloka_num": 8
  },
  {
    "text": "ऊ॒र्ध्वास॒स्त्वान्विन्द॑वो॒ भुव॑न्द॒स्ममुप॒ द्यवि॑  । सं ते॑ नमन्त कृ॒ष्टय॑:  ॥९॥",
    "index": 9,
    "shloka_num": 9
  },
  {
    "text": "प्र वो॑ म॒हे म॑हि॒वृधे॑ भरध्वं॒ प्रचे॑तसे॒ प्र सु॑म॒तिं कृ॑णुध्वम्  । विश॑: पू॒र्वीः प्र च॑रा चर्षणि॒प्राः  ॥१०॥",
    "index": 10,
    "shloka_num": 10
  },
  {
    "text": "उ॒रु॒व्यच॑से म॒हिने॑ सुवृ॒क्तिमिन्द्रा॑य॒ ब्रह्म॑ जनयन्त॒ विप्रा॑:  । तस्य॑ व्र॒तानि॒ न मि॑नन्ति॒ धीरा॑:  ॥११॥",
    "index": 11,
    "shloka_num": 11
  },
  {
    "text": "इन्द्रं॒ वाणी॒रनु॑त्तमन्युमे॒व स॒त्रा राजा॑नं दधिरे॒ सह॑ध्यै  । हर्य॑श्वाय बर्हया॒ समा॒पीन्  ॥१२॥",
    "index": 12,
    "shloka_num": 12
  }
]
