[
  {
    "text": "४ मैत्रावरुणिर्वसिष्ठ: । सविता  । त्रिष्टुप्  ।",
    "index": 0,
    "shloka_num": null
  },
  {
    "text": "आ दे॒वो या॑तु सवि॒ता सु॒रत्नो॑ऽन्तरिक्ष॒प्रा वह॑मानो॒ अश्वै॑:  ।",
    "index": 1,
    "shloka_num": null
  },
  {
    "text": "हस्ते॒ दधा॑नो॒ नर्या॑ पु॒रूणि॑ निवे॒शय॑ञ्च प्रसु॒वञ्च॒ भूम॑  ॥१॥",
    "index": 2,
    "shloka_num": 1
  },
  {
    "text": "उद॑स्य बा॒हू शि॑थि॒रा बृ॒हन्ता॑ हिर॒ण्यया॑ दि॒वो अन्ताँ॑ अनष्टाम्  ।",
    "index": 3,
    "shloka_num": null
  },
  {
    "text": "नू॒नं सो अ॑स्य महि॒मा प॑निष्ट॒ सूर॑श्चिदस्मा॒ अनु॑ दादप॒स्याम्  ॥२॥",
    "index": 4,
    "shloka_num": 2
  },
  {
    "text": "स घा॑ नो दे॒वः स॑वि॒ता स॒हावा ऽऽसा॑विष॒द्वसु॑पति॒र्वसू॑नि  ।",
    "index": 5,
    "shloka_num": null
  },
  {
    "text": "वि॒श्रय॑माणो अ॒मति॑मुरू॒चीं म॑र्त॒भोज॑न॒मध॑ रासते नः  ॥३॥",
    "index": 6,
    "shloka_num": 3
  },
  {
    "text": "इ॒मा गिर॑: सवि॒तारं॑ सुजि॒ह्वं पू॒र्णग॑भस्तिमीळते सुपा॒णिम्  ।",
    "index": 7,
    "shloka_num": null
  },
  {
    "text": "चि॒त्रं वयो॑ बृ॒हद॒स्मे द॑धातु यू॒यं पा॑त स्व॒स्तिभि॒: सदा॑ नः  ॥४॥",
    "index": 8,
    "shloka_num": 4
  }
]
