[
  {
    "text": "१३ दीर्घतमा औचथ्यः । अग्निः । जगती, १२-१३ त्रिष्टुप् ।",
    "index": 0,
    "shloka_num": null
  },
  {
    "text": "बळि॒त्था तद् वपु॑षे धायि दर्श॒तं दे॒वस्य॒ भर्ग॒: सह॑सो॒ यतो॒ जनि॑  ।",
    "index": 1,
    "shloka_num": null
  },
  {
    "text": "यदी॒मुप॒ ह्वर॑ते॒ साध॑ते म॒तिर्ऋ॒तस्य॒ धेना॑ अनयन्त स॒स्रुत॑:  ॥१॥",
    "index": 2,
    "shloka_num": 1
  },
  {
    "text": "पृ॒क्षो वपु॑: पितु॒मान् नित्य॒ आ श॑ये द्वि॒तीय॒मा स॒प्तशि॑वासु मा॒तृषु॑  ।",
    "index": 3,
    "shloka_num": null
  },
  {
    "text": "तृ॒तीय॑मस्य वृष॒भस्य॑ दो॒हसे॒ दश॑प्रमतिं जनयन्त॒ योष॑णः  ॥२॥",
    "index": 4,
    "shloka_num": 2
  },
  {
    "text": "निर्यदीं॑ बु॒ध्नान्म॑हि॒षस्य॒ वर्प॑स ईशा॒नास॒: शव॑सा॒ क्रन्त॑ सू॒रय॑:  ।",
    "index": 5,
    "shloka_num": null
  },
  {
    "text": "यदी॒मनु॑ प्र॒दिवो॒ मध्व॑ आध॒वे गुहा॒ सन्तं॑ मात॒रिश्वा॑ मथा॒यति॑  ॥३॥",
    "index": 6,
    "shloka_num": 3
  },
  {
    "text": "प्र यत् पि॒तुः प॑र॒मान्नी॒यते॒ पर्या पृ॒क्षुधो॑ वी॒रुधो॒ दंसु॑ रोहति  ।",
    "index": 7,
    "shloka_num": null
  },
  {
    "text": "उ॒भा यद॑स्य ज॒नुषं॒ यदिन्व॑त॒ आदिद् यवि॑ष्ठो अभवद् घृ॒णा शुचि॑:  ॥४॥",
    "index": 8,
    "shloka_num": 4
  },
  {
    "text": "आदिन्मा॒तॄरावि॑श॒द् यास्वा शुचि॒रहिं॑स्यमान उर्वि॒या वि वा॑वृधे  ।",
    "index": 9,
    "shloka_num": null
  },
  {
    "text": "अनु॒ यत् पूर्वा॒ अरु॑हत् सना॒जुवो॒ नि नव्य॑सी॒ष्वव॑रासु धावते  ॥५॥",
    "index": 10,
    "shloka_num": 5
  },
  {
    "text": "आदिद्धोता॑रं वृणते॒ दिवि॑ष्टिषु॒ भग॑मिव पपृचा॒नास॑ ऋञ्जते  ।",
    "index": 11,
    "shloka_num": null
  },
  {
    "text": "दे॒वान् यत् क्रत्वा॑ म॒ज्मना॑ पुरुष्टु॒तो मर्तं॒ शंसं॑ वि॒श्वधा॒ वेति॒ धाय॑से  ॥६॥",
    "index": 12,
    "shloka_num": 6
  },
  {
    "text": "वि यदस्था॑द् यज॒तो वात॑चोदितो ह्वा॒रो न वक्वा॑ ज॒रणा॒ अना॑कृतः  ।",
    "index": 13,
    "shloka_num": null
  },
  {
    "text": "तस्य॒ पत्म॑न् द॒क्षुष॑: कृ॒ष्णजं॑हस॒: शुचि॑जन्मनो॒ रज॒ आ व्य॑ध्वनः  ॥७॥",
    "index": 14,
    "shloka_num": 7
  },
  {
    "text": "रथो॒ न या॒तः शिक्व॑भिः कृ॒तो द्यामङ्गे॑भिररु॒षेभि॑रीयते  ।",
    "index": 15,
    "shloka_num": null
  },
  {
    "text": "आद॑स्य॒ ते कृ॒ष्णासो॑ दक्षि सू॒रय॒: शूर॑स्येव त्वे॒षथा॑दीषते॒ वय॑:  ॥८॥",
    "index": 16,
    "shloka_num": 8
  },
  {
    "text": "त्वया॒ ह्य॑ग्ने॒ वरु॑णो धृ॒तव्र॑तो मि॒त्रः शा॑श॒द्रे अ॑र्य॒मा सु॒दान॑वः  ।",
    "index": 17,
    "shloka_num": null
  },
  {
    "text": "यत् सी॒मनु॒ क्रतु॑ना वि॒श्वथा॑ वि॒भुर॒रान्न ने॒मिः प॑रि॒भूरजा॑यथाः  ॥९॥",
    "index": 18,
    "shloka_num": 9
  },
  {
    "text": "त्वम॑ग्ने शशमा॒नाय॑ सुन्व॒ते रत्नं॑ यविष्ठ दे॒वता॑तिमिन्वसि  ।",
    "index": 19,
    "shloka_num": null
  },
  {
    "text": "तं त्वा॒ नु नव्यं॑ सहसो युवन् व॒यं भगं॒ न का॒रे म॑हिरत्न धीमहि  ॥१०॥",
    "index": 20,
    "shloka_num": 10
  },
  {
    "text": "अ॒स्मे र॒यिं न स्वर्थं॒ दमू॑नसं॒ भगं॒ दक्षं॒ न प॑पृचासि धर्ण॒सिम्  ।",
    "index": 21,
    "shloka_num": null
  },
  {
    "text": "र॒श्मीँरि॑व॒ यो यम॑ति॒ जन्म॑नी उ॒भे दे॒वानां॒ शंस॑मृ॒त आ च॑ सु॒क्रतु॑:  ॥११॥",
    "index": 22,
    "shloka_num": 11
  },
  {
    "text": "उ॒त न॑: सु॒द्योत्मा॑ जी॒राश्वो॒ होता॑ म॒न्द्रः शृ॑णवच्च॒न्द्रर॑थः  ।",
    "index": 23,
    "shloka_num": null
  },
  {
    "text": "स नो॑ नेष॒न्नेष॑तमै॒रमू॑रो॒ ऽग्निर्वा॒मं सु॑वि॒तं वस्यो॒ अच्छ॑  ॥१२॥",
    "index": 24,
    "shloka_num": 12
  },
  {
    "text": "अस्ता॑व्य॒ग्निः शिमी॑वद्भिर॒र्कैः साम्रा॑ज्याय प्रत॒रं दधा॑नः  ।",
    "index": 25,
    "shloka_num": null
  },
  {
    "text": "अ॒मी च॒ ये म॒घवा॑नो व॒यं च॒ मिहं॒ न सूरो॒ अति॒ निष्ट॑तन्युः  ॥१३॥",
    "index": 26,
    "shloka_num": 13
  }
]
