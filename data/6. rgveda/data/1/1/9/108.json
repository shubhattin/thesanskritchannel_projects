[
  {
    "text": "(१-१६ ) १-२ गौरिवीति: शाक्त्य:; ३,१४-१६ शक्तिर्वासिष्ठ:,४-५ ऊरूराङ्गिरस:,६-७ ऋजिश्वा भारद्वाज:, ८-९ ऊर्ध्वसद्मा आङ्गिरस:, १०-११ कृतयशा आङ्गिरस:,१२-१३ ऋणचयो राजर्षि:  । पवमान: सोम:  । काकुभ: प्रगाथ:=( विषमा ककुप् , समा सतोबृहती ) , १३ यवमध्या गायत्री  ।",
    "index": 0,
    "shloka_num": null
  },
  {
    "text": "पव॑स्व॒ मधु॑मत्तम॒ इन्द्रा॑य सोम क्रतु॒वित्त॑मो॒ मद॑:  । महि॑ द्यु॒क्षत॑मो॒ मद॑:  ॥१॥",
    "index": 1,
    "shloka_num": 1
  },
  {
    "text": "यस्य॑ ते पी॒त्वा वृ॑ष॒भो वृ॑षा॒यते॒ऽस्य पी॒ता स्व॒र्विद॑:  ।",
    "index": 2,
    "shloka_num": null
  },
  {
    "text": "स सु॒प्रके॑तो अ॒भ्य॑क्रमी॒दिषोऽच्छा॒ वाजं॒ नैत॑शः  ॥२॥",
    "index": 3,
    "shloka_num": 2
  },
  {
    "text": "त्वं ह्य१ङ्ग दैव्या॒ पव॑मान॒ जनि॑मानि द्यु॒मत्त॑मः  । अ॒मृ॒त॒त्वाय॑ घो॒षय॑:  ॥३॥",
    "index": 4,
    "shloka_num": 3
  },
  {
    "text": "येना॒ नव॑ग्वो द॒ध्यङ्ङ॑पोर्णु॒ते येन॒ विप्रा॑स आपि॒रे  ।",
    "index": 5,
    "shloka_num": null
  },
  {
    "text": "दे॒वानां॑ सु॒म्ने अ॒मृत॑स्य॒ चारु॑णो॒ येन॒ श्रवां॑स्यान॒शुः  ॥४॥",
    "index": 6,
    "shloka_num": 4
  },
  {
    "text": "ए॒ष स्य धार॑या सु॒तोऽव्यो॒ वारे॑भिः पवते म॒दिन्त॑मः  । क्रीळ॑न्नू॒र्मिर॒पामि॑व  ॥५॥",
    "index": 7,
    "shloka_num": 5
  },
  {
    "text": "य उ॒स्रिया॒ अप्या॑ अ॒न्तरश्म॑नो॒ निर्गा अकृ॑न्त॒दोज॑सा  ।",
    "index": 8,
    "shloka_num": null
  },
  {
    "text": "अ॒भि व्र॒जं त॑त्निषे॒ गव्य॒मश्व्यं॑ व॒र्मीव॑ धृष्ण॒वा रु॑ज  ॥६॥",
    "index": 9,
    "shloka_num": 6
  },
  {
    "text": "आ सो॑ता॒ परि॑ षिञ्च॒ताऽश्वं॒ न स्तोम॑म॒प्तुरं॑ रज॒स्तुर॑म्  । व॒न॒क्र॒क्षमु॑द॒प्रुत॑म्  ॥७॥",
    "index": 10,
    "shloka_num": 7
  },
  {
    "text": "स॒हस्र॑धारं वृष॒भं प॑यो॒वृधं॑ प्रि॒यं दे॒वाय॒ जन्म॑ने  ।",
    "index": 11,
    "shloka_num": null
  },
  {
    "text": "ऋ॒तेन॒ य ऋ॒तजा॑तो विवावृ॒धे राजा॑ दे॒व ऋ॒तं बृ॒हत्  ॥८॥",
    "index": 12,
    "shloka_num": 8
  },
  {
    "text": "अ॒भि द्यु॒म्नं बृ॒हद्यश॒ इष॑स्पते दिदी॒हि दे॑व देव॒युः  । वि कोशं॑ मध्य॒मं यु॑व  ॥९॥",
    "index": 13,
    "shloka_num": 9
  },
  {
    "text": "आ व॑च्यस्व सुदक्ष च॒म्वो॑: सु॒तो वि॒शां वह्नि॒र्न वि॒श्पति॑:  ।",
    "index": 14,
    "shloka_num": null
  },
  {
    "text": "वृ॒ष्टिं दि॒वः प॑वस्व री॒तिम॒पां जिन्वा॒ गवि॑ष्टये॒ धिय॑:  ॥१०॥",
    "index": 15,
    "shloka_num": 10
  },
  {
    "text": "ए॒तमु॒ त्यं म॑द॒च्युतं॑ स॒हस्र॑धारं वृष॒भं दिवो॑ दुहुः  । विश्वा॒ वसू॑नि॒ बिभ्र॑तम्  ॥११॥",
    "index": 16,
    "shloka_num": 11
  },
  {
    "text": "वृषा॒ वि ज॑ज्ञे ज॒नय॒न्नम॑र्त्यः प्र॒तप॒ञ्ज्योति॑षा॒ तम॑:  ।",
    "index": 17,
    "shloka_num": null
  },
  {
    "text": "स सुष्टु॑तः क॒विभि॑र्नि॒र्णिजं॑ दधे त्रि॒धात्व॑स्य॒ दंस॑सा  ॥१२॥",
    "index": 18,
    "shloka_num": 12
  },
  {
    "text": "स सु॑न्वे॒ यो वसू॑नां॒ यो रा॒यामा॑ने॒ता य इळा॑नाम्  । सोमो॒ यः सु॑क्षिती॒नाम्  ॥१३॥",
    "index": 19,
    "shloka_num": 13
  },
  {
    "text": "यस्य॑ न॒ इन्द्र॒: पिबा॒द्यस्य॑ म॒रुतो॒ यस्य॑ वार्य॒मणा॒ भग॑:  ।",
    "index": 20,
    "shloka_num": null
  },
  {
    "text": "आ येन॑ मि॒त्रावरु॑णा॒ करा॑मह॒ एन्द्र॒मव॑से म॒हे  ॥१४॥",
    "index": 21,
    "shloka_num": 14
  },
  {
    "text": "इन्द्रा॑य सोम॒ पात॑वे॒ नृभि॑र्य॒तः स्वा॑यु॒धो म॒दिन्त॑मः  । पव॑स्व॒ मधु॑मत्तमः  ॥१५॥",
    "index": 22,
    "shloka_num": 15
  },
  {
    "text": "इन्द्र॑स्य॒ हार्दि॑ सोम॒धान॒मा वि॑श समु॒द्रमि॑व॒ सिन्ध॑वः  ।",
    "index": 23,
    "shloka_num": null
  },
  {
    "text": "जुष्टो॑ मि॒त्राय॒ वरु॑णाय वा॒यवे॑ दि॒वो वि॑ष्ट॒म्भ उ॑त्त॒मः  ॥१६॥",
    "index": 24,
    "shloka_num": 16
  }
]
