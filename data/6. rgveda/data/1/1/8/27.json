[
  {
    "text": "२२ मनुर्वैवस्वत:  ।विश्वे देवा:  ।प्रगाथ: = ( विषमा बृहती, समा सतोबृहती )  ।",
    "index": 0,
    "shloka_num": null
  },
  {
    "text": "अ॒ग्निरु॒क्थे पु॒रोहि॑तो॒ ग्रावा॑णो ब॒र्हिर॑ध्व॒रे  । ऋ॒चा या॑मि म॒रुतो॒ ब्रह्म॑ण॒स्पतिं॑ दे॒वाँ अवो॒ वरे॑ण्यम्  ॥१॥",
    "index": 1,
    "shloka_num": 1
  },
  {
    "text": "आ प॒शुं गा॑सि पृथि॒वीं वन॒स्पती॑नु॒षासा॒ नक्त॒मोष॑धीः  ।",
    "index": 2,
    "shloka_num": null
  },
  {
    "text": "विश्वे॑ च नो वसवो विश्ववेदसो धी॒नां भू॑त प्रावि॒तार॑:  ॥२॥",
    "index": 3,
    "shloka_num": 2
  },
  {
    "text": "प्र सू न॑ एत्वध्व॒रो॒३ऽग्ना दे॒वेषु॑ पू॒र्व्यः  । आ॒दि॒त्येषु॒ प्र वरु॑णे धृ॒तव्र॑ते म॒रुत्सु॑ वि॒श्वभा॑नुषु  ॥३॥",
    "index": 4,
    "shloka_num": 3
  },
  {
    "text": "विश्वे॒ हि ष्मा॒ मन॑वे वि॒श्ववे॑दसो॒ भुव॑न्वृ॒धे रि॒शाद॑सः  । अरि॑ष्टेभिः पा॒युभि॑र्विश्ववेदसो॒ यन्ता॑ नोऽवृ॒कं छ॒र्दिः  ॥४॥",
    "index": 5,
    "shloka_num": 4
  },
  {
    "text": "आ नो॑ अ॒द्य सम॑नसो॒ गन्ता॒ विश्वे॑ स॒जोष॑सः  । ऋ॒चा गि॒रा मरु॑तो॒ देव्यदि॑ते॒ सद॑ने॒ पस्त्ये॑ महि  ॥५॥",
    "index": 6,
    "shloka_num": 5
  },
  {
    "text": "अ॒भि प्रि॒या म॑रुतो॒ या वो॒ अश्व्या॑ ह॒व्या मि॑त्र प्रया॒थन॑  ।",
    "index": 7,
    "shloka_num": null
  },
  {
    "text": "आ ब॒र्हिरिन्द्रो॒ वरु॑णस्तु॒रा नर॑ आदि॒त्यास॑: सदन्तु नः  ॥६॥",
    "index": 8,
    "shloka_num": 6
  },
  {
    "text": "व॒यं वो॑ वृ॒क्तब॑र्हिषो हि॒तप्र॑यस आनु॒षक्  । सु॒तसो॑मासो वरुण हवामहे मनु॒ष्वदि॒द्धाग्न॑यः  ॥७॥",
    "index": 9,
    "shloka_num": 7
  },
  {
    "text": "आ प्र या॑त॒ मरु॑तो॒ विष्णो॒ अश्वि॑ना॒ पूष॒न्माकी॑नया धि॒या  ।",
    "index": 10,
    "shloka_num": null
  },
  {
    "text": "इन्द्र॒ आ या॑तु प्रथ॒मः स॑नि॒ष्युभि॒र्वृषा॒ यो वृ॑त्र॒हा गृ॒णे  ॥८॥",
    "index": 11,
    "shloka_num": 8
  },
  {
    "text": "वि नो॑ देवासो अद्रु॒होऽच्छि॑द्रं॒ शर्म॑ यच्छत  । न यद्दू॒राद्व॑सवो॒ नू चि॒दन्ति॑तो॒ वरू॑थमाद॒धर्ष॑ति  ॥९॥",
    "index": 12,
    "shloka_num": 9
  },
  {
    "text": "अस्ति॒ हि व॑: सजा॒त्यं॑ रिशादसो॒ देवा॑सो॒ अस्त्याप्य॑म्  ।",
    "index": 13,
    "shloka_num": null
  },
  {
    "text": "प्र ण॒: पूर्व॑स्मै सुवि॒ताय॑ वोचत म॒क्षू सु॒म्नाय॒ नव्य॑से  ॥१०॥",
    "index": 14,
    "shloka_num": 10
  },
  {
    "text": "इ॒दा हि व॒ उप॑स्तुतिमि॒दा वा॒मस्य॑ भ॒क्तये॑  । उप॑ वो विश्ववेदसो नम॒स्युराँ असृ॒क्ष्यन्या॑मिव  ॥११॥",
    "index": 15,
    "shloka_num": 11
  },
  {
    "text": "उदु॒ ष्य व॑: सवि॒ता सु॑प्रणीत॒योऽस्था॑दू॒र्ध्वो वरे॑ण्यः  । नि द्वि॒पाद॒श्चतु॑ष्पादो अ॒र्थिनोऽवि॑श्रन्पतयि॒ष्णव॑:  ॥१२॥",
    "index": 16,
    "shloka_num": 12
  },
  {
    "text": "दे॒वंदे॑वं॒ वोऽव॑से दे॒वंदे॑वम॒भिष्ट॑ये  । दे॒वंदे॑वं हुवेम॒ वाज॑सातये गृ॒णन्तो॑ दे॒व्या धि॒या  ॥१३॥",
    "index": 17,
    "shloka_num": 13
  },
  {
    "text": "दे॒वासो॒ हि ष्मा॒ मन॑वे॒ सम॑न्यवो॒ विश्वे॑ सा॒कं सरा॑तयः  ।",
    "index": 18,
    "shloka_num": null
  },
  {
    "text": "ते नो॑ अ॒द्य ते अ॑प॒रं तु॒चे तु नो॒ भव॑न्तु वरिवो॒विद॑:  ॥१४॥",
    "index": 19,
    "shloka_num": 14
  },
  {
    "text": "प्र व॑: शंसाम्यद्रुहः सं॒स्थ उप॑स्तुतीनाम्  । न तं धू॒र्तिर्व॑रुण मित्र॒ मर्त्यं॒ यो वो॒ धाम॒भ्योऽवि॑धत्  ॥१५॥",
    "index": 20,
    "shloka_num": 15
  },
  {
    "text": "प्र स क्षयं॑ तिरते॒ वि म॒हीरिषो॒ यो वो॒ वरा॑य॒ दाश॑ति  । प्र प्र॒जाभि॑र्जायते॒ धर्म॑ण॒स्पर्यरि॑ष्ट॒: सर्व॑ एधते  ॥१६॥",
    "index": 21,
    "shloka_num": 16
  },
  {
    "text": "ऋ॒ते स वि॑न्दते यु॒धः सु॒गेभि॑र्या॒त्यध्व॑नः  । अ॒र्य॒मा मि॒त्रो वरु॑ण॒: सरा॑तयो॒ यं त्राय॑न्ते स॒जोष॑सः  ॥१७॥",
    "index": 22,
    "shloka_num": 17
  },
  {
    "text": "अज्रे॑ चिदस्मै कृणुथा॒ न्यञ्च॑नं दु॒र्गे चि॒दा सु॑सर॒णम्  । ए॒षा चि॑दस्माद॒शनि॑: प॒रो नु सास्रे॑धन्ती॒ वि न॑श्यतु  ॥१८॥",
    "index": 23,
    "shloka_num": 18
  },
  {
    "text": "यद॒द्य सूर्य॑ उद्य॒ति प्रिय॑क्षत्रा ऋ॒तं द॒ध  । यन्नि॒म्रुचि॑ प्र॒बुधि॑ विश्ववेदसो॒ यद्वा॑ म॒ध्यंदि॑ने दि॒वः  ॥१९॥",
    "index": 24,
    "shloka_num": 19
  },
  {
    "text": "यद्वा॑भिपि॒त्वे अ॑सुरा ऋ॒तं य॒ते छ॒र्दिर्ये॒म वि दा॒शुषे॑  । व॒यं तद्वो॑ वसवो विश्ववेदस॒ उप॑ स्थेयाम॒ मध्य॒ आ  ॥२०॥",
    "index": 25,
    "shloka_num": 20
  },
  {
    "text": "यद॒द्य सूर॒ उदि॑ते॒ यन्म॒ध्यंदि॑न आ॒तुचि॑  । वा॒मं ध॒त्थ मन॑वे विश्ववेदसो॒ जुह्वा॑नाय॒ प्रचे॑तसे  ॥२१॥",
    "index": 26,
    "shloka_num": 21
  },
  {
    "text": "व॒यं तद्व॑: सम्राज॒ आ वृ॑णीमहे पु॒त्रो न ब॑हु॒पाय्य॑म्  ।",
    "index": 27,
    "shloka_num": null
  },
  {
    "text": "अ॒श्याम॒ तदा॑दित्या॒ जुह्व॑तो ह॒विर्येन॒ वस्यो॒ऽनशा॑महै  ॥२२॥",
    "index": 28,
    "shloka_num": 22
  }
]
