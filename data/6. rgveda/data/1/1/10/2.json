[
  {
    "text": "७ त्रित आप्त्यः । अग्निः । त्रिष्टुप् ।",
    "index": 0,
    "shloka_num": null
  },
  {
    "text": "पि॒प्री॒हि दे॒वाँ उ॑श॒तो य॑विष्ठ वि॒द्वाँ ऋ॒तूँॠ॑तुपते यजे॒ह  ।",
    "index": 1,
    "shloka_num": null
  },
  {
    "text": "ये दैव्या॑ ऋ॒त्विज॒स्तेभि॑रग्ने॒ त्वं होतॄ॑णाम॒स्याय॑जिष्ठः  ॥१॥",
    "index": 2,
    "shloka_num": 1
  },
  {
    "text": "वेषि॑ हो॒त्रमु॒त पो॒त्रं जना॑नां मन्धा॒तासि॑ द्रविणो॒दा ऋ॒तावा॑  ।",
    "index": 3,
    "shloka_num": null
  },
  {
    "text": "स्वाहा॑ व॒यं कृ॒णवा॑मा ह॒वींषि॑ दे॒वो दे॒वान्य॑जत्व॒ग्निरर्ह॑न्  ॥२॥",
    "index": 4,
    "shloka_num": 2
  },
  {
    "text": "आ दे॒वाना॒मपि॒ पन्था॑मगन्म॒ यच्छ॒क्नवा॑म॒ तदनु॒ प्रवो॑ळ्हुम्  ।",
    "index": 5,
    "shloka_num": null
  },
  {
    "text": "अ॒ग्निर्वि॒द्वान्त्स य॑जा॒त्सेदु॒ होता॒ सो अ॑ध्व॒रान्त्स ऋ॒तून्क॑ल्पयाति  ॥३॥",
    "index": 6,
    "shloka_num": 3
  },
  {
    "text": "यद्वो॑ व॒यं प्र॑मि॒नाम॑ व्र॒तानि॑ वि॒दुषां॑ देवा॒ अवि॑दुष्टरासः  ।",
    "index": 7,
    "shloka_num": null
  },
  {
    "text": "अ॒ग्निष्टद्विश्व॒मा पृ॑णाति वि॒द्वान्येभि॑र्दे॒वाँ ऋ॒तुभि॑: क॒ल्पया॑ति  ॥४॥",
    "index": 8,
    "shloka_num": 4
  },
  {
    "text": "यत्पा॑क॒त्रा मन॑सा दी॒नद॑क्षा॒ न य॒ज्ञस्य॑ मन्व॒ते मर्त्या॑सः  ।",
    "index": 9,
    "shloka_num": null
  },
  {
    "text": "अ॒ग्निष्टद्धोता॑ क्रतु॒विद्वि॑जा॒नन्यजि॑ष्ठो दे॒वाँ ऋ॑तु॒शो य॑जाति  ॥५॥",
    "index": 10,
    "shloka_num": 5
  },
  {
    "text": "विश्वे॑षां॒ ह्य॑ध्व॒राणा॒मनी॑कं चि॒त्रं के॒तुं जनि॑ता त्वा ज॒जान॑  ।",
    "index": 11,
    "shloka_num": null
  },
  {
    "text": "स आ य॑जस्व नृ॒वती॒रनु॒ क्षा: स्पा॒र्हा इष॑: क्षु॒मती॑र्वि॒श्वज॑न्याः  ॥६॥",
    "index": 12,
    "shloka_num": 6
  },
  {
    "text": "यं त्वा॒ द्यावा॑पृथि॒वी यं त्वाप॒स्त्वष्टा॒ यं त्वा॑ सु॒जनि॑मा ज॒जान॑  ।",
    "index": 13,
    "shloka_num": null
  },
  {
    "text": "पन्था॒मनु॑ प्रवि॒द्वान्पि॑तृ॒याणं॑ द्यु॒मद॑ग्ने समिधा॒नो वि भा॑हि  ॥७॥",
    "index": 14,
    "shloka_num": 7
  }
]
