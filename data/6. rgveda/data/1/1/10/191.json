[
  {
    "text": "४ संवनन आङ्गिरसः । १ अग्निः,२-४ संज्ञानम् । अनुष्टुप् , ३ त्रिष्टुप् ।",
    "index": 0,
    "shloka_num": null
  },
  {
    "text": "संस॒मिद्यु॑वसे वृष॒न्नग्ने॒ विश्वा॑न्य॒र्य आ ।\nइ॒ळस्प॒दे समि॑ध्यसे॒ स नो॒ वसू॒न्या भ॑र ॥१॥",
    "index": 1,
    "shloka_num": 1
  },
  {
    "text": "सं ग॑च्छध्वं॒ सं व॑दध्वं॒ सं वो॒ मनां॑सि जानताम् ।\nदे॒वा भा॒गं यथा॒ पूर्वे॑ संजाना॒ना उ॒पास॑ते ॥२॥",
    "index": 2,
    "shloka_num": 2
  },
  {
    "text": "स॒मा॒नो मन्त्र॒: समि॑तिः समा॒नी स॑मा॒नं मन॑: स॒ह चि॒त्तमे॑षाम् ।\nस॒मा॒नं मन्त्र॑म॒भि म॑न्त्रये वः समा॒नेन॑ वो ह॒विषा॑ जुहोमि ॥३॥",
    "index": 3,
    "shloka_num": 3
  },
  {
    "text": "स॒मा॒नी व॒ आकू॑तिः समा॒ना हृद॑यानि वः ।\nस॒मा॒नम॑स्तु वो॒ मनो॒ यथा॑ व॒: सुस॒हास॑ति ॥४॥",
    "index": 4,
    "shloka_num": 4
  }
]
