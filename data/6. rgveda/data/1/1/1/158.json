[
  {
    "text": "६ दीर्घतमा औचथ्यः । अश्विनौ ।त्रिष्टुप्, ६ अनुष्टुप् ।",
    "index": 0,
    "shloka_num": null
  },
  {
    "text": "वसू॑ रु॒द्रा पु॑रु॒मन्तू॑ वृ॒धन्ता॑ दश॒स्यतं॑ नो वृषणाव॒भिष्टौ॑ ।",
    "index": 1,
    "shloka_num": null
  },
  {
    "text": "दस्रा॑ ह॒ यद् रेक्ण॑ औच॒थ्यो वां॒ प्र यत् स॒स्राथे॒ अक॑वाभिरू॒ती ॥१॥",
    "index": 2,
    "shloka_num": 1
  },
  {
    "text": "को वां॑ दाशत् सुम॒तये॑ चिद॒स्यै वसू॒ यद् धेथे॒ नम॑सा प॒दे गोः ।",
    "index": 3,
    "shloka_num": null
  },
  {
    "text": "जि॒गृ॒तम॒स्मे रे॒वती॒: पुरं॑धीः काम॒प्रेणे॑व॒ मन॑सा॒ चर॑न्ता ॥२॥",
    "index": 4,
    "shloka_num": 2
  },
  {
    "text": "यु॒क्तो ह॒ यद् वां॑ तौ॒ग्र्याय॑ पे॒रुर्वि मध्ये॒ अर्ण॑सो॒ धायि॑ प॒ज्रः ।",
    "index": 5,
    "shloka_num": null
  },
  {
    "text": "उप॑ वा॒मव॑: शर॒णं ग॑मेयं॒ शूरो॒ नाज्म॑ प॒तय॑द्भि॒रेवै॑: ॥३॥",
    "index": 6,
    "shloka_num": 3
  },
  {
    "text": "उप॑स्तुतिरौच॒थ्यमु॑रुष्ये॒न्मा मामि॒मे प॑त॒त्रिणी॒ वि दु॑ग्धाम् ।",
    "index": 7,
    "shloka_num": null
  },
  {
    "text": "मा मामेधो॒ दश॑तयश्चि॒तो धा॒क् प्र यद् वां॑ ब॒द्धस्त्मनि॒ खाद॑ति॒ क्षाम् ॥४॥",
    "index": 8,
    "shloka_num": 4
  },
  {
    "text": "न मा॑ गरन् न॒द्यो॑ मा॒तृत॑मा दा॒सा यदीं॒ सुस॑मुब्धम॒वाधु॑: ।",
    "index": 9,
    "shloka_num": null
  },
  {
    "text": "शिरो॒ यद॑स्य त्रैत॒नो वि॒तक्ष॑त् स्व॒यं दा॒स उरो॒ अंसा॒वपि॑ ग्ध ॥५॥",
    "index": 10,
    "shloka_num": 5
  },
  {
    "text": "दी॒र्घत॑मा मामते॒यो जु॑जु॒र्वान् द॑श॒मे यु॒गे ।",
    "index": 11,
    "shloka_num": null
  },
  {
    "text": "अ॒पामर्थं॑ य॒तीनां॑ ब्र॒ह्मा भ॑वति॒ सार॑थिः ॥६॥",
    "index": 12,
    "shloka_num": 6
  }
]
