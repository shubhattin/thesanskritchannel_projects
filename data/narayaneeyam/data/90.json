[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "नवतितमम् दशकम्",
        "index": 1,
        "shloka_num": null
    },
    {
        "text": "विष्णु महत्त्व स्थापनम्",
        "index": 2,
        "shloka_num": null
    },
    {
        "text": "वृकभृगुमुनिमोहिन्यम्बरीषादिवृत्ते-",
        "index": 3,
        "shloka_num": null
    },
    {
        "text": "ष्वयि तव हि महत्त्वं सर्वशर्वादिजैत्रम् ।\nस्थितमिह परमात्मन् निष्कलार्वागभिन्नं\nकिमपि यदवभातं तद्धि रूपं तवैव ॥१॥",
        "index": 4,
        "shloka_num": 1
    },
    {
        "text": "मूर्तित्रयेश्वरसदाशिवपञ्चकं यत्\nप्राहु: परात्मवपुरेव सदाशिवोऽस्मिन् ।\nतत्रेश्वरस्तु स विकुण्ठपदस्त्वमेव\nत्रित्वं पुनर्भजसि सत्यपदे त्रिभागे ॥२॥",
        "index": 5,
        "shloka_num": 2
    },
    {
        "text": "तत्रापि सात्त्विकतनुं तव विष्णुमाहु:\nधाता तु सत्त्वविरलो रजसैव पूर्ण: ।\nसत्त्वोत्कटत्वमपि चास्ति तमोविकार-\nचेष्टादिकञ्च तव शङ्करनाम्नि मूर्तौ ॥३॥",
        "index": 6,
        "shloka_num": 3
    },
    {
        "text": "तं च त्रिमूर्त्यतिगतं परपूरुषं त्वां\nशर्वात्मनापि खलु सर्वमयत्वहेतो: ।\nशंसन्त्युपासनविधौ तदपि स्वतस्तु\nत्वद्रूपमित्यतिदृढं बहु न: प्रमाणम् ॥४॥",
        "index": 7,
        "shloka_num": 4
    },
    {
        "text": "श्रीशङ्करोऽपि भगवान् सकलेषु तावत्\nत्वामेव मानयति यो न हि पक्षपाती ।\nत्वन्निष्ठमेव स हि नामसहस्रकादि\nव्याख्यद्भवत्स्तुतिपरश्च गतिं गतोऽन्ते ॥५॥",
        "index": 8,
        "shloka_num": 5
    },
    {
        "text": "मूर्तित्रयातिगमुवाच च मन्त्रशास्त्र-\nस्यादौ कलायसुषमं सकलेश्वरं त्वाम् ।\nध्यानं च निष्कलमसौ प्रणवे खलूक्त्वा\nत्वामेव तत्र सकलं निजगाद नान्यम् ॥६॥",
        "index": 9,
        "shloka_num": 6
    },
    {
        "text": "समस्तसारे च पुराणसङ्ग्रहे\nविसंशयं त्वन्महिमैव वर्ण्यते ।\nत्रिमूर्तियुक्सत्यपदत्रिभागत:\nपरं पदं ते कथितं न शूलिन: ॥७॥",
        "index": 10,
        "shloka_num": 7
    },
    {
        "text": "यत् ब्राह्मकल्प इह भागवतद्वितीय-\nस्कन्धोदितं वपुरनावृतमीश धात्रे ।\nतस्यैव नाम हरिशर्वमुखं जगाद\nश्रीमाधव: शिवपरोऽपि पुराणसारे ॥८॥",
        "index": 11,
        "shloka_num": 8
    },
    {
        "text": "ये स्वप्रकृत्यनुगुणा गिरिशं भजन्ते\nतेषां फलं हि दृढयैव तदीयभक्त्या।\nव्यासो हि तेन कृतवानधिकारिहेतो:\nस्कन्दादिकेषु तव हानिवचोऽर्थवादै: ॥९॥",
        "index": 12,
        "shloka_num": 9
    },
    {
        "text": "भूतार्थकीर्तिरनुवादविरुद्धवादौ\nत्रेधार्थवादगतय: खलु रोचनार्था: ।\nस्कान्दादिकेषु बहवोऽत्र विरुद्धवादा:\nत्वत्तामसत्वपरिभूत्युपशिक्षणाद्या: ॥१०॥",
        "index": 13,
        "shloka_num": 10
    },
    {
        "text": "यत् किञ्चिदप्यविदुषाऽपि विभो मयोक्तं\nतन्मन्त्रशास्त्रवचनाद्यभिदृष्टमेव ।\nव्यासोक्तिसारमयभागवतोपगीत\nक्लेशान् विधूय कुरु भक्तिभरं परात्मन् ॥११॥",
        "index": 14,
        "shloka_num": null
    }
]