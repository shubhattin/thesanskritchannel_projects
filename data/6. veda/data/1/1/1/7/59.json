[
  {
    "text": "१२ मैत्रावरुणिर्वसिष्ठः । १-११ मरुतः, १२ रूद्रः ( मृत्युविमोचिनी ऋक् ) ।",
    "index": 0,
    "shloka_num": null
  },
  {
    "text": "प्रगाथः = ( विषमा बृहती, समा सतोबृहती ), ७-८, ९-११ गायत्री, १२ अनुष्टुप् ।\nयं त्राय॑ध्व इ॒दमि॑दं॒ देवा॑सो॒ यं च॒ नय॑थ ।\nतस्मा॑ अग्ने॒ वरु॑ण॒ मित्रार्य॑म॒न्मरु॑तः॒ शर्म॑ यच्छत ॥१॥",
    "index": 1,
    "shloka_num": 1
  },
  {
    "text": "यु॒ष्माकं॑ देवा॒ अव॒साह॑नि प्रि॒य ई॑जा॒नस्त॑रति॒ द्विषः॑ ।\nप्र स क्षयं॑ तिरते॒ वि म॒हीरिषो॒ यो वो॒ वरा॑य॒ दाश॑ति ॥२॥",
    "index": 2,
    "shloka_num": 2
  },
  {
    "text": "न॒हि व॑श्चर॒मं च॒न वसि॑ष्ठः परि॒मंस॑ते ।\nअ॒स्माक॑म॒द्य म॑रुतः सु॒ते सचा॒ विश्वे॑ पिबत का॒मिनः॑ ॥३॥",
    "index": 3,
    "shloka_num": 3
  },
  {
    "text": "न॒हि व॑ ऊ॒तिः पृत॑नासु॒ मर्ध॑ति॒ यस्मा॒ अरा॑ध्वं नरः ।\nअ॒भि व॒ आव॑र्त्सुम॒तिर्नवी॑यसी॒ तूयं॑ यात पिपीषवः ॥४॥",
    "index": 4,
    "shloka_num": 4
  },
  {
    "text": "ओ षु घृ॑ष्विराधसो या॒तनान्धां॑सि पी॒तये॑ ।\nइ॒मा वो॑ ह॒व्या म॑रुतो र॒रे हि कं॒ मो ष्व१न्यत्र॑ गन्तन ॥५॥",
    "index": 5,
    "shloka_num": 5
  },
  {
    "text": "आ च॑ नो ब॒र्हिः सद॑तावि॒ता च॑ नः स्पा॒र्हाणि॒ दात॑वे॒ वसु॑ ।\nअस्रे॑धन्तो मरुतः सो॒म्ये मधौ॒ स्वाहे॒ह मा॑दयाध्वै ॥६॥",
    "index": 6,
    "shloka_num": 6
  },
  {
    "text": "स॒स्वश्चि॒द्धि त॒न्व१ः शुम्भ॑माना॒ आ हं॒सासो॒ नील॑पृष्ठा अपप्तन् ।\nविश्वं॒ शर्धो॑ अ॒भितो॑ मा॒ नि षे॑द॒ नरो॒ न र॒ण्वाः सव॑ने॒ मद॑न्तः ॥७॥",
    "index": 7,
    "shloka_num": 7
  },
  {
    "text": "यो नो॑ मरुतो अ॒भि दु॑र्हृणा॒युस्ति॒रश्चि॒त्तानि॑ वसवो॒ जिघां॑सति ।\nद्रु॒हः पाशा॒न्प्रति॒ स मु॑चीष्ट॒ तपि॑ष्ठेन॒ हन्म॑ना हन्तना॒ तम् ॥८॥",
    "index": 8,
    "shloka_num": 8
  },
  {
    "text": "सांत॑पना इ॒दं ह॒विर्मरु॑त॒स्तज्जु॑जुष्टन ।\nयु॒ष्माको॒ती रि॑शादसः ॥९॥",
    "index": 9,
    "shloka_num": 9
  },
  {
    "text": "गृह॑मेधास॒ आ ग॑त॒ मरु॑तो॒ माप॑ भूतन ।\nयु॒ष्माको॒ती सु॑दानवः ॥१०॥",
    "index": 10,
    "shloka_num": 10
  },
  {
    "text": "इ॒हेह॑ वः स्वतवसः॒ कव॑यः॒ सूर्य॑त्वचः ।\nय॒ज्ञं म॑रुत॒ आ वृ॑णे ॥११॥",
    "index": 11,
    "shloka_num": 11
  },
  {
    "text": "त्र्य॑म्बकं यजामहे सु॒गन्धिं॑ पुष्टि॒वर्ध॑नम् ।\nउ॒र्वा॒रु॒कमि॑व॒ बन्ध॑नान्मृ॒त्योर्मु॑क्षीय॒ मामृता॑त् ॥१२॥",
    "index": 12,
    "shloka_num": 12
  }
]
