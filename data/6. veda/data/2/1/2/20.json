[
  {
    "text": "क्ष॒त्रस्य॒ योनि॑रसि क्ष॒त्रस्य॒ नाभि॑रसि ।\nमा त्वा॑ हिᳪसी॒न्मा मा॑ हिᳪसीः ॥१॥",
    "index": 1,
    "shloka_num": 1
  },
  {
    "text": "नि ष॑साद घृ॒तव्र॑तो॒ वरु॑णः प॒स्त्यास्वा ।\nसाम्रा॑ज्याय सु॒क्रतुः॑ ।\nमृ॒त्योः पा॑हि वि॒द्योत्पा॑हि ॥२॥",
    "index": 2,
    "shloka_num": 2
  },
  {
    "text": "दे॒वस्य॑ त्वा सवि॒तुः प्र॑स॒वेऽश्विनो॑र्बा॒हुभ्यां॑ पू॒ष्णो हस्ता॑भ्याम् ।\nअ॒श्विनोर्भैष॑ज्येन॒ तेज॑से ब्रह्मवर्च॒साया॒भि षि॑ञ्चामि॒ सर॑स्वत्यै॒ भैष॑ज्येन वी॒र्या॒या॒न्नाद्या॑या॒भि षि॑ञ्चा॒मीन्द्र॑स्येन्द्रि॒येण॒ बला॑य श्रियै॒ यश॑से॒ऽभि षि॑ञ्चामि ॥३॥",
    "index": 3,
    "shloka_num": 3
  },
  {
    "text": "को॑ऽसि कत॒मो॒ऽसि॒ कस्मै॑ त्वा॒ काय॑ त्वा ।\nसुश्लो॑क॒ सुम॑ङ्गल॒ सत्य॑राजन् ॥४॥",
    "index": 4,
    "shloka_num": 4
  },
  {
    "text": "शिरो॑ मे॒ श्रीर्यशो॒ मुखं॒ त्विषिः॒ केशा॑श्च॒ श्मश्रू॑णि ।\nराजा॑ मे प्रा॒णो अ॒मृत॑ᳪ स॒म्राट् चक्षु॑र्वि॒राट् श्रोत्र॑म् ॥५॥",
    "index": 5,
    "shloka_num": 5
  },
  {
    "text": "जि॒ह्वा मे॑ भ॒द्रं वाङ्महो॒ मनो॑ म॒न्युः स्व॒राड् भामः॑ ।\nमोदाः॑ प्रमो॒दा अ॒ङ्गुली॒रङ्गा॑नि मि॒त्रं मे॒ सहः॑ ॥६॥",
    "index": 6,
    "shloka_num": 6
  },
  {
    "text": "बा॒हू मे॒ बल॑मिन्द्रि॒यᳪ हस्तौ॑ मे॒ कर्म॑ वी॒र्य॒म् ।\nआ॒त्मा क्ष॒त्रमुरो॒ मम॑ ॥७॥",
    "index": 7,
    "shloka_num": 7
  },
  {
    "text": "पृ॒ष्ठीर्मे॑ रा॒ष्ट्रमु॒दर॒मᳪसौ॑ ग्री॒वाश्च॒ श्रोणी॑ ।\nऊ॒रू अ॑र॒त्नी जानु॑नी॒ विशो॒ मेऽङ्गा॑नि स॒र्वतः॑ ॥८॥",
    "index": 8,
    "shloka_num": 8
  },
  {
    "text": "नाभि॑र्मे चि॒त्तं वि॒ज्ञानं॑ पा॒युर्मेऽप॑चितिर्भ॒सत् ।\nआ॒न॒न्द॒न॒न्दावा॒ण्डौ मे॒ भगः॒ सौभा॑ग्यं॒ पसः॑ ।\nजङ्घा॑भ्यां प॒द्भ्यां धर्मो॑ऽस्मि वि॒शि राजा॒ प्रति॑ष्ठितः ॥९॥",
    "index": 9,
    "shloka_num": 9
  },
  {
    "text": "प्रति॑ क्ष॒त्रे प्रति॑ तिष्ठामि रा॒ष्ट्रे प्रत्यश्वे॑षु॒ प्रति॑ तिष्ठामि॒ गोषु॑ ।\nप्रत्यङ्गे॑षु॒ प्रति॑ तिष्ठाम्या॒त्मन् प्रति॑ प्रा॒णेषु॒ प्रति॑ तिष्ठामि पु॒ष्टे प्रति॒ द्यावा॑पृथि॒व्योः प्रति॑ तिष्ठामि य॒ज्ञे ॥ १ ० ॥",
    "index": 10,
    "shloka_num": 10
  },
  {
    "text": "त्र॒या दे॒वा एका॑दश त्रयस्त्रि॒ᳪशाः सु॒राध॑सः ।\nबृह॒स्पति॑पुरोहिता दे॒वस्य॑ सवि॒तुः स॒वे ।\nदे॒वा दे॒वैर॑वन्तु मा ॥११॥",
    "index": 11,
    "shloka_num": 11
  },
  {
    "text": "प्र॒थ॒मा द्वि॒तीयै॑र्द्वि॒तीया॑स्तृ॒तीयै॑स्तृ॒तीयाः॑ स॒त्येन॑ स॒त्यं य॒ज्ञेन॑ य॒ज्ञो यजु॑र्भि॒र्यजू॑ᳪषि॒ साम॑भिः॒ सामा॑न्यृ॒ग्भिरृचः॑ पुरोऽनुवा॒क्या॒भिः पुरोऽनुवा॒क्या॒ या॒ज्या॒भिर्या॒ज्या॒ वषट्का॒रैर्व॑षट्का॒रा आहु॑तिभि॒राहु॑तयो मे॒ कामा॒न्त्सम॑र्धयन्तु॒ भूः स्वाहा॑ ॥१२॥",
    "index": 12,
    "shloka_num": 12
  },
  {
    "text": "लोमा॑नि॒ प्रय॑ति॒र्मम॒ त्वङ्म॒ आन॑ति॒राग॑तिः ।\nमा॒ᳪसं म॒ उप॑नति॒र्वस्वस्थि॑ म॒ज्जा म॒ आन॑तिः ॥१३॥",
    "index": 13,
    "shloka_num": 13
  },
  {
    "text": "यद्दे॑वा देव॒हेड॑नं॒ देवा॑सश्चकृ॒मा व॒यम् ।\nअ॒ग्निर्मा॒ तस्मा॒देन॑सो॒ विश्वा॑न्मुञ्च॒त्वᳪह॑सः ॥१४॥",
    "index": 14,
    "shloka_num": 14
  },
  {
    "text": "यदि॒ दिवा॒ यदि॒ नक्त॒मेना॑ᳪसि चकृ॒मा व॒यम् ।\nवा॒युर्मा॒ तस्मा॒देन॑सो॒ विश्वा॑न्मुञ्च॒त्वᳪह॑सः ॥१५॥",
    "index": 15,
    "shloka_num": 15
  },
  {
    "text": "यदि॒ जाग्र॒द्यदि॒ स्वप्न॒ एना॑ᳪसि चकृ॒मा व॒यम् ।\nसूर्यो॑ मा॒ तस्मा॒देन॑सो॒ विश्वा॑न्मुञ्च॒त्वᳪह॑सः ॥१६॥",
    "index": 16,
    "shloka_num": 16
  },
  {
    "text": "यद्ग्रामे॒ यदर॑ण्ये॒ यत्स॒भायां॒ यदि॑न्द्रि॒ये ।\nयच्छू॒द्रे यदर्ये॒ यदेन॑श्चकृ॒मा व॒यं यदेक॒स्याधि॒ धर्म॑णि॒ तस्या॑व॒यज॑नमसि ॥१७॥",
    "index": 17,
    "shloka_num": 17
  },
  {
    "text": "यदापो॑ अ॒घ्न्या इति॒ वरु॒णेति॒ शपा॑महे॒ ततो॑ वरुण नो मुञ्च ।\nअव॑भृथ निचुम्पुण निचे॒रुर॑सि निचुम्पु॒णः ।\nअव॑ दे॒वैर्दे॒वकृ॑त॒मेनो॑ऽय॒क्ष्यव॒ मर्त्यै॒र्मर्त्य॑कृतं पुरु॒राव्णो॑ देव रि॒षस्पा॑हि ॥१८॥",
    "index": 18,
    "shloka_num": 18
  },
  {
    "text": "स॑मु॒द्रे ते॒ हृद॑यम॒प्स्वन्तः सं त्वा॑ विश॒न्त्वोष॑धीरु॒तापः॑ ।\nसु॒मि॒त्रि॒या न॒ आप॒ ओष॑धयः सन्तु दुर्मित्रि॒यास्तस्मै॑ सन्तु॒ योऽस्मान्द्वेष्टि॒ यं च॑ व॒यं द्वि॒ष्मः ॥१९॥",
    "index": 19,
    "shloka_num": 19
  },
  {
    "text": "द्रु॒प॒दादि॑व मुमुचा॒नः स्वि॒न्नः स्ना॒तो मला॑दिव ।\nपू॒तं प॒वित्रे॑णे॒वाज्य॒मापः॑ शुन्धन्तु मैन॑सः ॥२०॥",
    "index": 20,
    "shloka_num": 20
  },
  {
    "text": "उद्व॒यं तम॑स॒स्परि॒ स्वः पश्य॑न्त॒ उत्त॑रम् ।\nदे॒वं दे॑व॒त्रा सूर्य॒मग॑न्म॒ ज्योति॑रुत्त॒मम् ॥२१॥",
    "index": 21,
    "shloka_num": 21
  },
  {
    "text": "अ॒पो अ॒द्यान्व॑चारिष॒ᳪ रसे॑न॒ सम॑सृक्ष्महि ।\nपय॑स्वानग्न॒ आऽग॑मं॒ तं मा॒ सᳪ सृ॑ज॒ वर्च॑सा प्र॒जया॑ च॒ धने॑न च ॥२२॥",
    "index": 22,
    "shloka_num": 22
  },
  {
    "text": "एधो॑ऽस्येधिषी॒महि॑ स॒मिद॑सि॒ तेजो॑ऽसि॒ तेजो॒ मयि॑ धेहि ।\nस॒माव॑वर्ति पृथि॒वी समु॒षाः समु॒ सूर्यः॑ ।\nसमु॒ विश्व॑मि॒दं जग॑त् ।\nवै॒श्वा॒न॒रज्यो॑तिर्भूयासं वि॒भून् कामा॒न् व्य॒श्नवै॒ भूः स्वाहा॑ ॥२३॥",
    "index": 23,
    "shloka_num": 23
  },
  {
    "text": "अ॒भ्या द॑धामि स॒मिध॒मग्ने॑ व्रतपते॒ त्वयि॑ ।\nव्र॒तं च॑ श्र॒द्धां चोपै॑मी॒न्धे त्वा॑ दीक्षि॒तो अ॒हम् ॥२४॥",
    "index": 24,
    "shloka_num": 24
  },
  {
    "text": "यत्र॒ ब्रह्म॑ च क्ष॒त्रं च॑ स॒म्यञ्चो॒ चर॑तः स॒ह ।\nतँल्लो॒कं पुण्यं॒ प्रज्ञे॑षं॒ यत्र॑ दे॒वाः स॒हाग्निना॑ ॥२५॥",
    "index": 25,
    "shloka_num": 25
  },
  {
    "text": "यत्रेन्द्र॑श्च वा॒युश्च॑ स॒म्यञ्चो॒ चर॑तः स॒ह ।\nतँल्लो॒कं पुण्यं॒ प्रज्ञे॑षं॒ यत्र॑ से॒दिर्न वि॒द्यते॑ ॥२६॥",
    "index": 26,
    "shloka_num": 26
  },
  {
    "text": "अ॒ᳪशुना॑ ते अ॒ᳪशुः पृ॑च्यतां॒ परु॑षा॒ परुः॑ ।\nग॒न्धस्ते॒ सोम॑मवतु॒ मदा॑य॒ रसो॒ अच्यु॑तः ॥२७॥",
    "index": 27,
    "shloka_num": 27
  },
  {
    "text": "सि॒ञ्चन्ति॒ परि॑ षिञ्च॒न्त्युत्सि॑ञ्चन्ति पु॒नन्ति॑ च ।\nसुरा॑यै ब॒भ्र्वै॒ मदे॑ कि॒न्त्वो व॑दति कि॒न्त्वः ॥२८॥",
    "index": 28,
    "shloka_num": 28
  },
  {
    "text": "धा॒नाव॑न्तं कर॒म्भिण॑मपू॒पव॑न्तमु॒क्थिन॑म् ।\nइन्द्र॑ प्रा॒तर्जु॑षस्व नः ॥२९॥",
    "index": 29,
    "shloka_num": 29
  },
  {
    "text": "बृ॒हदिन्द्रा॑य गायत॒ मरु॑तो वृत्र॒हन्त॑मम् ।\nयेन॒ ज्योति॒रज॑नयन्नृता॒वृधो॑ दे॒वं दे॒वाय॒ जागृ॑वि ॥३०॥",
    "index": 30,
    "shloka_num": 30
  },
  {
    "text": "अध्व॑र्यो॒ अद्रि॑भिः सु॒तᳪ सोमं॑ प॒वित्र॒ आ न॑य ।\nपु॒ना॒हीन्द्रा॑य॒ पात॑वे ॥३१॥",
    "index": 31,
    "shloka_num": 31
  },
  {
    "text": "यो भू॒ताना॒मधि॑पति॒र्यस्मिँ॑ल्लो॒का अधि॑ श्रि॒ताः ।\nय ईशे॑ मह॒तो म॒हाँस्तेन॑ गृह्णामि॒ त्वाम॒हं मयि॑ गृह्णामि॒ त्वाम॒हम् ॥३२॥",
    "index": 32,
    "shloka_num": 32
  },
  {
    "text": "उ॒प॒या॒मगृ॑हीतोऽस्य॒श्विभ्यां॑ त्वा॒ सर॑स्वत्यै॒ त्वेन्द्रा॑य त्वा सु॒त्राम्ण॑ ए॒ष ते॒ योनि॑र॒श्विभ्यां॑ त्वा॒ सर॑स्वत्यै॒ त्वेन्द्रा॑य त्वा सु॒त्राम्णे॑ ॥३३॥",
    "index": 33,
    "shloka_num": 33
  },
  {
    "text": "प्रा॒ण॒पा मे॑ अपान॒पाश्च॑क्षु॒ष्पाः श्रो॑त्र॒पाश्च॑ मे ।\nवाचो॑ मे वि॒श्वभे॑षजो॒ मन॑सोऽसि वि॒लाय॑कः ॥३४॥",
    "index": 34,
    "shloka_num": 34
  },
  {
    "text": "अ॒श्विन॑कृतस्य ते॒ सर॑स्वतिकृत॒स्येन्द्रे॑ण सु॒त्राम्णा॑ कृ॒तस्य॑ ।\nउप॑हूत॒ उप॑हूतस्य भक्षयामि ॥३५॥",
    "index": 35,
    "shloka_num": 35
  },
  {
    "text": "समि॑द्ध॒ इन्द्र॑ उ॒षसा॒मनी॑के पुरो॒रुचा॑ पूर्व॒कृद्वा॑वृधा॒नः ।\nत्रि॒भिर्दे॒वैस्त्रि॒ᳪशता॒ वज्र॑बाहुर्ज॒घान॑ वृ॒त्रं वि दुरो॑ ववार ॥३६॥",
    "index": 36,
    "shloka_num": 36
  },
  {
    "text": "नरा॒शᳪसः॒ प्रति॒ शूरो॒ मिमा॑न॒स्तनू॒नपा॒त्प्रति॑ य॒ज्ञस्य॒ धाम॑ ।\nगोभि॑र्व॒पावा॒न् मधु॑ना सम॒ञ्जन् हिर॑ण्यैश्च॒न्द्री य॑जति॒ प्रचे॑ताः ॥३७॥",
    "index": 37,
    "shloka_num": 37
  },
  {
    "text": "ई॒डि॒तो दे॒वैर्हरि॑वाँ२ अभि॒ष्टिरा॒जुह्वा॑नो ह॒विषा॒ शर्ध॑मानः ।\nपु॒र॒न्द॒रो गो॑त॒भिद्वज्र॑बाहु॒रा या॑तु य॒ज्ञमुप॑ नो जुषा॒णः ॥३८॥",
    "index": 38,
    "shloka_num": 38
  },
  {
    "text": "जु॒षा॒णो ब॒र्हिर्हरि॑वान् न॒ इन्द्रः॑ प्रा॒चीन॑ᳪ सीदत् प्र॒दिशा॑ पृथि॒व्याः ।\nउ॒रु॒प्रथाः॒ प्रथ॑मानᳪ स्यो॒नमा॑दि॒त्यैर॒क्तं वसु॑भिः स॒जोषाः॑ ॥३९॥",
    "index": 39,
    "shloka_num": 39
  },
  {
    "text": "इन्द्रं॒ दुरः॑ कव॒ष्यो धाव॑माना॒ वृषा॑णं यन्तु॒ जन॑यः सु॒पत्नीः॑ ।\nद्वारो॑ दे॒वीर॒भितो॒ वि श्र॑यन्ताᳪ सु॒वीरा॑ वी॒रं प्रथ॑माना॒ महो॑भिः ॥४०॥",
    "index": 40,
    "shloka_num": 40
  },
  {
    "text": "उ॒षासा॒नक्ता॑ बृह॒ती बृ॒हन्तं॒ पय॑स्वती सु॒दुघे॒ शूर॒मिन्द्र॑म् ।\nतन्तुं॑ त॒तं पेश॑सा सं॒वय॑न्ती दे॒वानां॑ दे॒वं य॑जतः सुरु॒क्मे ॥४१॥",
    "index": 41,
    "shloka_num": 41
  },
  {
    "text": "दैव्या॒ मिमा॑ना॒ मनु॑षः पुरु॒त्रा होता॑रा॒विन्द्रं॑ प्रथ॒मा सु॒वाचा॑ ।\nमू॒र्धन् य॒ज्ञस्य॒ मधु॑ना॒ दधा॑ना प्रा॒चीनं॒ ज्योति॑र्ह॒विषा॑ वृधातः ॥४२॥",
    "index": 42,
    "shloka_num": 42
  },
  {
    "text": "ति॒स्रो दे॒वीर्ह॒विषा॒ वर्ध॑माना॒ इन्द्रं॑ जुषा॒णा जन॑यो॒ न पत्नीः॑ ।\nअच्छि॑न्नं॒ तन्तुं॒ पय॑सा॒ सर॑स्व॒तीडा॑ दे॒वी भार॑ती वि॒श्वतू॑र्तिः ॥४३॥",
    "index": 43,
    "shloka_num": 43
  },
  {
    "text": "त्वष्टा॒ दध॒च्छुष्म॒मिन्द्रा॑य॒ वृष्णेऽपा॒कोऽचि॑ष्टुर्य॒शसे॑ पु॒रूणि॑ ।\nवृषा॒ यज॒न्वृष॑णं॒ भूरि॑रेता मू॒र्धन् य॒ज्ञस्य॒ सम॑नक्तु दे॒वान् ॥४४॥",
    "index": 44,
    "shloka_num": 44
  },
  {
    "text": "वन॒स्पति॒रव॑सृष्टो॒ न पाशै॒स्त्मन्या॑ सम॒ञ्जञ्छ॑मि॒ता न दे॒वः ।\nइन्द्र॑स्य ह॒व्यैर्ज॒ठरं॑ पृणा॒नः स्वदा॑ति य॒ज्ञं मधु॑ना घृ॒तेन॑ ॥४५॥",
    "index": 45,
    "shloka_num": 45
  },
  {
    "text": "स्तो॒काना॒मिन्दुं॒ प्रति॒ शूर॒ इन्द्रो॑ वृषा॒यमा॑णो वृष॒भस्तु॑रा॒षाट् ।\nघृ॒त॒प्रुषा॒ मन॑सा॒ मोद॑मानाः॒ स्वाहा॑ दे॒वा अ॒मृता॑ मादयन्ताम् ॥४६॥",
    "index": 46,
    "shloka_num": 46
  },
  {
    "text": "आ या॒त्विन्द्रोऽव॑स॒ उप॑ न इ॒ह स्तु॒तः स॑ध॒मद॑स्तु॒ शूरः॑ ।\nवा॒वृ॒धा॒नस्तवि॑षी॒र्यस्य॑ पू॒र्वीर्द्यौर्न क्ष॒त्रम॒भिभू॑ति॒ पुष्या॑त् ॥४७॥",
    "index": 47,
    "shloka_num": 47
  },
  {
    "text": "आ न॒ इन्द्रो॑ दू॒रादा न॑ आ॒साद॑भिष्टि॒कृदव॑से यासदु॒ग्रः ।\nओजि॑ष्ठेभिर्नृ॒पति॒र्वज्र॑बाहुः स॒ङ्गे स॒मत्सु॑ तु॒र्वणिः॑ पृत॒न्यून् ॥४८॥",
    "index": 48,
    "shloka_num": 48
  },
  {
    "text": "आ न॒ इन्द्रो॒ हरि॑भिर्या॒त्वच्छा॑र्वाची॒नोऽव॑से॒ राध॑से च ।\nतिष्ठा॑ति व॒ज्री म॒घवा॑ विर॒प्शीमं य॒ज्ञमनु॑ नो॒ वाज॑सातौ ॥४९॥",
    "index": 49,
    "shloka_num": 49
  },
  {
    "text": "त्रा॒तार॒मिन्द्र॑मवि॒तार॒मिन्द्र॒ᳪ हवे॑ – हवे सु॒हव॒ᳪ शूर॒मिन्द्र॑म् ।\nह्वया॑मि श॒क्रं पु॑रुहू॒तमिन्द्र॑ᳪ स्व॒स्ति नो॑ म॒घवा॑ धा॒त्विन्द्रः॑ ॥५०॥",
    "index": 50,
    "shloka_num": 50
  },
  {
    "text": "इन्द्रः॑ सु॒त्रामा॒ स्ववाँ॒२ अवो॑भिः सुमृडी॒को भ॑वतु वि॒श्ववे॑दाः ।\nबाध॑तां॒ द्वेषो॒ अभ॑यं कृणोतु सु॒वीर्य॑स्य॒ पत॑यः स्याम ॥५१॥",
    "index": 51,
    "shloka_num": 51
  },
  {
    "text": "तस्य॑ व॒यᳪ सु॑म॒तौ य॒ज्ञिय॒स्यापि॑ भ॒द्रे सौ॑मन॒से स्या॑म ।\nस सु॒त्रामा॒ स्ववाँ॒२ इन्द्रो॑ अ॒स्मे आ॒राच्चि॒द् द्वेषः॑ सनु॒तर्यु॑योतु ॥५२॥",
    "index": 52,
    "shloka_num": 52
  },
  {
    "text": "आ म॒न्द्रैरि॑न्द्र॒ हरि॑भिर्या॒हि म॒यूर॑रोमभिः ।\nमा त्वा॒ के चि॒न्नि य॑म॒न् विं ना पा॒शिनोऽति॒ धन्वे॑व॒ ताँ२ इ॑हि ॥५३॥",
    "index": 53,
    "shloka_num": 53
  },
  {
    "text": "ए॒वेदिन्द्रं॒ वृष॑णं॒ वज्र॑बाहुं॒ वसि॑ष्ठासो अ॒भ्य॒र्चन्त्य॒र्कैः ।\nस न॑ स्तु॒तो वी॒रव॑द्धातु॒ गोम॑द्यू॒यं पा॑त स्व॒स्तिभिः॒ सदा॑ नः ॥५४॥",
    "index": 54,
    "shloka_num": 54
  },
  {
    "text": "समि॑द्धो अ॒ग्निर॑श्विना त॒प्तो घ॒र्मो वि॒राट् सु॒तः ।\nदु॒हे धे॒नुः सर॑स्वती॒ सोम॑ᳪ शु॒क्रमि॒हेन्द्रि॒यम् ॥५५॥",
    "index": 55,
    "shloka_num": 55
  },
  {
    "text": "त॒नू॒पा भि॒षजा॑ सु॒तेऽश्विनो॒भा सर॑स्वती ।\nमध्वा॒ रजा॑ᳪसीन्द्रि॒यमिन्द्रा॑य प॒थिभि॑र्वहान् ॥५६॥",
    "index": 56,
    "shloka_num": 56
  },
  {
    "text": "इन्द्रा॒येन्दु॒ᳪ सर॑स्वती॒ नरा॒शᳪसे॑न न॒ग्नहु॑म् ।\nअधा॑ताम॒श्विना॒ मधु॑ भेष॒जं भि॒षजा॑ सु॒ते ॥५७॥",
    "index": 57,
    "shloka_num": 57
  },
  {
    "text": "आ॒जुह्वा॑ना॒ सर॑स्व॒तीन्द्रा॑येन्द्रि॒याणि॑ वी॒र्य॒म् ।\nइडा॑भिर॒श्विना॒विष॒ᳪ समूर्ज॒ᳪ सᳪ र॒यिं द॑धुः ॥५८॥",
    "index": 58,
    "shloka_num": 58
  },
  {
    "text": "अ॒श्विना॒ नमु॑चेः सु॒तᳪ सोम॑ᳪ शु॒क्रं प॑रि॒स्रुता॑ ।\nसर॑स्वती॒ तमा ऽभ॑रद्ब॒र्हिषेन्द्रा॑य॒ पात॑वे ॥५९॥",
    "index": 59,
    "shloka_num": 59
  },
  {
    "text": "क॒व॒ष्यो न॒ व्यच॑स्वतीर॒श्विभ्यां॒ न दुरो॒ दिशः॑ ।\nइन्द्रो॒ न रोद॑सी उ॒भे दु॒हे का॒मान्त्सर॑स्वती ॥६०॥",
    "index": 60,
    "shloka_num": 60
  },
  {
    "text": "उ॒षासा॒नक्त॑मश्विना॒ दिवेन्द्र॑ सा॒यमि॑न्द्रियैः ।\nस॒ञ्जा॒ना॒ने सु॒पेश॑सा॒ सम॑ञ्जाते॒ सर॑स्वत्या ॥६१॥",
    "index": 61,
    "shloka_num": 61
  },
  {
    "text": "पा॒तं नो॑ अश्विना॒ दिवा॑ पा॒हि नक्त॑ᳪ सरस्वति ।\nदैव्या॑ होतारा भिषजा पा॒तमिन्द्र॒ᳪ सचा॑ सु॒ते ॥६२॥",
    "index": 62,
    "shloka_num": 62
  },
  {
    "text": "ति॒स्रस्त्रे॒धा सर॑स्वत्य॒श्विना॒ भार॒तीडा॑ ।\nती॒व्रं प॑रि॒स्रुता॒ सोम॒मिन्द्रा॑य सुषुवु॒र्मद॑म् ॥६३॥",
    "index": 63,
    "shloka_num": 63
  },
  {
    "text": "अ॒श्विना॑ भेष॒जं मधु॑ भेष॒जं नः॒ सर॑स्वती ।\nइन्द्रे॒ त्वष्टा॒ यशः॒ श्रिय॑ᳪ रू॒पᳪ-रू॑पमधुः सु॒ते ॥६४॥",
    "index": 64,
    "shloka_num": 64
  },
  {
    "text": "ऋ॒तु॒थेन्द्रो॒ वन॒स्पतिः॑ शशमा॒नः प॑रि॒स्रुता॑ ।\nकी॒लाल॑म॒श्विभ्यां॒ मधु॑ दु॒हे धे॒नुः सर॑स्वती ॥६५॥",
    "index": 65,
    "shloka_num": 65
  },
  {
    "text": "गोभि॒र्न सोम॑मश्विना॒ मास॑रेण परि॒स्रुता॑ ।\nसम॑धात॒ᳪ सर॑स्वत्या॒ स्वाहेन्द्रे॑ सु॒तं मधु॑ ॥६६॥",
    "index": 66,
    "shloka_num": 66
  },
  {
    "text": "अ॒श्विना॑ ह॒विरि॑न्द्रि॒यं नमु॑चेर्धि॒या सर॑स्वती ।\nआ शु॒क्रमा॑सु॒राद्वसु॑ म॒घमिन्द्रा॑य जभ्रिरे ॥६७॥",
    "index": 67,
    "shloka_num": 67
  },
  {
    "text": "यम॒श्विना॒ सर॑स्वती ह॒विषेन्द्र॒मव॑र्धयन् ।\nस बि॑भेद व॒लं म॒घं नमु॑चावासु॒रे सचा॑ ॥६८॥",
    "index": 68,
    "shloka_num": 68
  },
  {
    "text": "तमिन्द्रं॑ प॒शवः॒ सचा॒श्विनो॒भा सर॑स्वती ।\nदधा॑ना अ॒भ्य॒नूषत ह॒विषा॑ य॒ज्ञ इ॑न्द्रि॒यैः ॥६९॥",
    "index": 69,
    "shloka_num": 69
  },
  {
    "text": "य इन्द्र॑ इन्द्रि॒यं द॒धुः स॑वि॒ता वरु॑णो॒ भगः॑ ।\nस सु॒त्रामा॑ ह॒विष्प॑ति॒र्यज॑मानाय सश्चत ॥७०॥",
    "index": 70,
    "shloka_num": 70
  },
  {
    "text": "स॒वि॒ता वरु॑णो दध॒द्यज॑मानाय दा॒शुषे॑ ।\nआद॑त्त॒ नमु॑चे॒र्वसु॑ सु॒त्रामा॒ बल॑मिन्द्रि॒यम् ॥७१॥",
    "index": 71,
    "shloka_num": 71
  },
  {
    "text": "वरु॑णः क्ष॒त्रमि॑न्द्रि॒यं भगे॑न सवि॒ता श्रिय॑म् ।\nसु॒त्रामा॒ यश॑सा॒ बलं॒ दधा॑ना य॒ज्ञमा॑शत ॥७२॥",
    "index": 72,
    "shloka_num": 72
  },
  {
    "text": "अ॒श्विना॒ गोभि॑रिन्द्रि॒यमश्वे॑भिर्वी॒र्यं बल॑म् ।\nह॒विषेन्द्र॒ᳪ सर॑स्वती॒ यज॑मानमवर्धयन् ॥७३॥",
    "index": 73,
    "shloka_num": 73
  },
  {
    "text": "ता नास॑त्या सु॒पेश॑सा॒ हिर॑ण्यवर्तनी॒ नरा॑ ।\nसर॑स्वती ह॒विष्म॒तीन्द्र॒ कर्म॑सु नोऽवत ॥७४॥",
    "index": 74,
    "shloka_num": 74
  },
  {
    "text": "ता भि॒षजा॑ सु॒कर्म॑णा॒ सा सु॒दुघा॒ सर॑स्वती ।\nस वृ॑त्र॒हा श॒तक्र॑तु॒रिन्द्रा॑य दधुरिन्द्रि॒यम् ॥७५॥",
    "index": 75,
    "shloka_num": 75
  },
  {
    "text": "यु॒वᳪ सु॒राम॑मश्विना॒ नमु॑चावासु॒रे सचा॑ ।\nवि॒पि॒पा॒नाः सर॑स्व॒तीन्द्रं॒ कर्म॑स्वावत ॥७६॥",
    "index": 76,
    "shloka_num": 76
  },
  {
    "text": "पु॒त्रमि॑व पि॒तरा॑व॒श्विनो॒भेन्द्रा॒वथुः॒ काव्यै॑र्द॒ᳪसना॑भिः ।\nयत्सु॒रामं॒ व्यपि॑बः॒ शची॑भिः॒ सर॑स्वती त्वा मघवन्नभिष्णक् ॥७७॥",
    "index": 77,
    "shloka_num": 77
  },
  {
    "text": "यस्मि॒न्नश्वा॑स ऋष॒भास॑ उ॒क्षणो॑ व॒शा मे॒षा अ॑वसृ॒ष्टास॒ आहु॑ताः ।\nकी॒ला॒ल॒पे सोम॑पृष्ठाय वे॒धसे॑ हृ॒दा म॒तिं ज॑नय॒ चारु॑म॒ग्नये॑ ॥७८॥",
    "index": 78,
    "shloka_num": 78
  },
  {
    "text": "अहा॑व्यग्ने ह॒विरा॒स्ये॒ ते स्रु॒ची॒व घृ॒तं च॒म्वी॒व॒ सोमः॑ ।\nवा॒ज॒सनि॑ᳪ र॒यिम॒स्मे सु॒वीरं॑ प्रश॒स्तं धे॑हि य॒शसं॑ बृ॒हन्त॑म् ॥७९॥",
    "index": 79,
    "shloka_num": 79
  },
  {
    "text": "अ॒श्विना॒ तेज॑सा॒ चक्षुः॑ प्रा॒णेन॒ सर॑स्वती वी॒र्य॒म् ।\nवा॒चेन्द्रो॒ बले॒नेन्द्रा॑य दधुरिन्द्रि॒यम् ॥८०॥",
    "index": 80,
    "shloka_num": 80
  },
  {
    "text": "गोम॑दू॒ षु णा॑सत्या॒श्वा॑वद्यातमश्विना ।\nव॒र्ती रु॑द्रा नृ॒पाय्य॑म् ॥८१॥",
    "index": 81,
    "shloka_num": 81
  },
  {
    "text": "न यत्परो॒ नान्त॑र आद॒धर्ष॑द्वृषण्वसू ।\nदुः॒शᳪसो॒ मर्त्यो॑ रि॒पुः ॥८२॥",
    "index": 82,
    "shloka_num": 82
  },
  {
    "text": "ता न॒ आ वो॑ढमश्विना र॒यिं पि॒शङ्ग॑संदृशम् ।\nधिष्ण्या॑ वरिवो॒विद॑म् ॥८३॥",
    "index": 83,
    "shloka_num": 83
  },
  {
    "text": "पा॒व॒का नः॒ सर॑स्वती॒ वाजे॑भिर्वा॒जिनी॑वती ।\nय॒ज्ञं व॑ष्टु धि॒याव॑सुः ॥८४॥",
    "index": 84,
    "shloka_num": 84
  },
  {
    "text": "चो॒द॒यि॒त्री सू॒नृता॑नां॒ चेत॑न्ती सुमती॒नाम् ।\nय॒ज्ञं द॑धे॒ सर॑स्वती ॥८५॥",
    "index": 85,
    "shloka_num": 85
  },
  {
    "text": "म॒हो अर्णः॒ सर॑स्वती॒ प्र चे॑तयति के॒तुना॑ ।\nधियो॒ विश्वा॒ वि रा॑जति ॥८६॥",
    "index": 86,
    "shloka_num": 86
  },
  {
    "text": "इन्द्रा या॑हि चित्रभानो सु॒ता इ॒मे त्वा॒यवः॑ ।\nअण्वी॑भि॒स्तना॑ पू॒तासः॑ ॥८७॥",
    "index": 87,
    "shloka_num": 87
  },
  {
    "text": "इन्द्रा या॑हि धि॒येषि॒तो विप्र॑जूतः सु॒ताव॑तः ।\nउप॒ ब्रह्मा॑णि वा॒घतः॑ ॥८८॥",
    "index": 88,
    "shloka_num": 88
  },
  {
    "text": "इन्द्रा या॑हि॒ तूतु॑जान॒ उप॒ ब्रह्मा॑णि हरिवः ।\nसु॒ते द॑धिष्व न॒श्चनः॑ ॥८९॥",
    "index": 89,
    "shloka_num": 89
  },
  {
    "text": "अ॒श्विना॑ पिबतां॒ मधु॒ सर॑स्वत्या स॒जोष॑सा ।\nइन्द्रः॑ सु॒त्रामा॑ वृत्र॒हा जु॒षन्ता॑ᳪ सो॒म्यं मधु॑ ॥९०॥",
    "index": 90,
    "shloka_num": 90
  }
]
