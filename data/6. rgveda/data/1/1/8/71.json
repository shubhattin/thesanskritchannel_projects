[
  {
    "text": "१८ हर्यत: प्रागाथ: । अग्नि: हवींषि वा । गायत्री ।",
    "index": 0,
    "shloka_num": null
  },
  {
    "text": "ह॒विष्कृ॑णुध्व॒मा ग॑मदध्व॒र्युर्व॑नते॒ पुन॑: ।\nवि॒द्वाँ अ॑स्य प्र॒शास॑नम् ॥१॥",
    "index": 1,
    "shloka_num": 1
  },
  {
    "text": "नि ति॒ग्मम॒भ्यं१शुं सीद॒द्धोता॑ म॒नावधि॑ ।\nजु॒षा॒णो अ॑स्य स॒ख्यम् ॥२॥",
    "index": 2,
    "shloka_num": 2
  },
  {
    "text": "अ॒न्तरि॑च्छन्ति॒ तं जने॑ रु॒द्रं प॒रो म॑नी॒षया॑ ।\nगृ॒भ्णन्ति॑ जि॒ह्वया॑ स॒सम् ॥३॥",
    "index": 3,
    "shloka_num": 3
  },
  {
    "text": "जा॒म्य॑तीतपे॒ धनु॑र्वयो॒धा अ॑रुह॒द्वन॑म् ।\nदृ॒षदं॑ जि॒ह्वयाव॑धीत् ॥४॥",
    "index": 4,
    "shloka_num": 4
  },
  {
    "text": "चर॑न्व॒त्सो रुश॑न्नि॒ह नि॑दा॒तारं॒ न वि॑न्दते ।\nवेति॒ स्तोत॑व अ॒म्ब्य॑म् ॥५॥",
    "index": 5,
    "shloka_num": 5
  },
  {
    "text": "उ॒तो न्व॑स्य॒ यन्म॒हदश्वा॑व॒द्योज॑नं बृ॒हद् ।\nदा॒मा रथ॑स्य॒ ददृ॑शे ॥६॥",
    "index": 6,
    "shloka_num": 6
  },
  {
    "text": "दु॒हन्ति॑ स॒प्तैका॒मुप॒ द्वा पञ्च॑ सृजतः ।\nती॒र्थे सिन्धो॒रधि॑ स्व॒रे ॥७॥",
    "index": 7,
    "shloka_num": 7
  },
  {
    "text": "आ द॒शभि॑र्वि॒वस्व॑त॒ इन्द्र॒: कोश॑मचुच्यवीत् ।\nखेद॑या त्रि॒वृता॑ दि॒वः ॥८॥",
    "index": 8,
    "shloka_num": 8
  },
  {
    "text": "परि॑ त्रि॒धातु॑रध्व॒रं जू॒र्णिरे॑ति॒ नवी॑यसी ।\nमध्वा॒ होता॑रो अञ्जते ॥९॥",
    "index": 9,
    "shloka_num": 9
  },
  {
    "text": "सि॒ञ्चन्ति॒ नम॑साव॒तमु॒च्चाच॑क्रं॒ परि॑ज्मानम् ।\nनी॒चीन॑बार॒मक्षि॑तम् ॥१०॥",
    "index": 10,
    "shloka_num": 10
  },
  {
    "text": "अ॒भ्यार॒मिदद्र॑यो॒ निषि॑क्तं॒ पुष्क॑रे॒ मधु॑ ।\nअ॒व॒तस्य॑ वि॒सर्ज॑ने ॥११॥",
    "index": 11,
    "shloka_num": 11
  },
  {
    "text": "गाव॒ उपा॑वताव॒तं म॒ही य॒ज्ञस्य॑ र॒प्सुदा॑ ।\nउ॒भा कर्णा॑ हिर॒ण्यया॑ ॥१२॥",
    "index": 12,
    "shloka_num": 12
  },
  {
    "text": "आ सु॒ते सि॑ञ्चत॒ श्रियं॒ रोद॑स्योरभि॒श्रिय॑म् ।\nर॒सा द॑धीत वृष॒भम् ॥१३॥",
    "index": 13,
    "shloka_num": 13
  },
  {
    "text": "ते जा॑नत॒ स्वमो॒क्यं१ सं व॒त्सासो॒ न मा॒तृभि॑: ।\nमि॒थो न॑सन्त जा॒मिभि॑: ॥१४॥",
    "index": 14,
    "shloka_num": 14
  },
  {
    "text": "उप॒ स्रक्वे॑षु॒ बप्स॑तः कृण्व॒ते ध॒रुणं॑ दि॒वि ।\nइन्द्रे॑ अ॒ग्ना नम॒: स्व॑: ॥१५॥",
    "index": 15,
    "shloka_num": 15
  },
  {
    "text": "अधु॑क्षत्पि॒प्युषी॒मिष॒मूर्जं॑ स॒प्तप॑दीम॒रिः ।\nसूर्य॑स्य स॒प्त र॒श्मिभि॑: ॥१६॥",
    "index": 16,
    "shloka_num": 16
  },
  {
    "text": "सोम॑स्य मित्रावरु॒णोदि॑ता॒ सूर॒ आ द॑दे ।\nतदातु॑रस्य भेष॒जम् ॥१७॥",
    "index": 17,
    "shloka_num": 17
  },
  {
    "text": "उ॒तो न्व॑स्य॒ यत्प॒दं ह॑र्य॒तस्य॑ निधा॒न्य॑म् ।\nपरि॒ द्यां जि॒ह्वया॑तनत् ॥१८॥",
    "index": 18,
    "shloka_num": 18
  }
]
