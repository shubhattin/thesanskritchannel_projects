[
  {
    "text": "१० कुरुसुतिः काण्वः । इन्द्रः ।गायत्री, १० बृहती ।",
    "index": 0,
    "shloka_num": null
  },
  {
    "text": "पु॒रो॒ळाशं॑ नो॒ अन्ध॑स॒ इन्द्र॑ स॒हस्र॒मा भ॑र ।\nश॒ता च॑ शूर॒ गोना॑म् ॥१॥",
    "index": 1,
    "shloka_num": 1
  },
  {
    "text": "आ नो॑ भर॒ व्यञ्ज॑नं॒ गामश्व॑म॒भ्यञ्ज॑नम् ।\nसचा॑ म॒ना हि॑र॒ण्यया॑ ॥२॥",
    "index": 2,
    "shloka_num": 2
  },
  {
    "text": "उ॒त नः॑ कर्ण॒शोभ॑ना पु॒रूणि॑ धृष्ण॒वा भ॑र ।\nत्वं हि शृ॑ण्वि॒षे व॑सो ॥३॥",
    "index": 3,
    "shloka_num": 3
  },
  {
    "text": "नकीं॑ वृधी॒क इ॑न्द्र ते॒ न सु॒षा न सु॒दा उ॒त ।\nनान्यस्त्वच्छू॑र वा॒घतः॑ ॥४॥",
    "index": 4,
    "shloka_num": 4
  },
  {
    "text": "नकी॒मिन्द्रो॒ निक॑र्तवे॒ न श॒क्रः परि॑शक्तवे ।\nविश्वं॑ शृणोति॒ पश्य॑ति ॥५॥",
    "index": 5,
    "shloka_num": 5
  },
  {
    "text": "स म॒न्युं मर्त्या॑ना॒मद॑ब्धो॒ नि चि॑कीषते ।\nपु॒रा नि॒दश्चि॑कीषते ॥६॥",
    "index": 6,
    "shloka_num": 6
  },
  {
    "text": "क्रत्व॒ इत्पू॒र्णमु॒दरं॑ तु॒रस्या॑स्ति विध॒तः ।\nवृ॒त्र॒घ्नः सो॑म॒पाव्नः॑ ॥७॥",
    "index": 7,
    "shloka_num": 7
  },
  {
    "text": "त्वे वसू॑नि॒ संग॑ता॒ विश्वा॑ च सोम॒ सौभ॑गा ।\nसु॒दात्वप॑रिह्वृता ॥८॥",
    "index": 8,
    "shloka_num": 8
  },
  {
    "text": "त्वामिद्य॑व॒युर्मम॒ कामो॑ ग॒व्युर्हि॑रण्य॒युः ।\nत्वाम॑श्व॒युरेष॑ते ॥९॥",
    "index": 9,
    "shloka_num": 9
  },
  {
    "text": "तवेदि॑न्द्रा॒हमा॒शसा॒ हस्ते॒ दात्रं॑ च॒ना द॑दे ।\nदि॒नस्य॑ वा मघव॒न्त्सम्भृ॑तस्य वा पू॒र्धि यव॑स्य का॒शिना॑ ॥१०॥",
    "index": 10,
    "shloka_num": 10
  }
]
