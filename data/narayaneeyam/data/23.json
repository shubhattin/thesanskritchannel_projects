[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "त्रयोविंशम् दशकम्",
        "index": 2,
        "shloka_num": null
    },
    {
        "text": "दक्ष चरितम् चित्रकेतु उपाख्यानम् च",
        "index": 3,
        "shloka_num": null
    },
    {
        "text": "प्राचेतसस्तु भगवन्नपरो हि दक्ष:\nत्वत्सेवनं व्यधित सर्गविवृद्धिकाम: ।\nआविर्बभूविथ तदा लसदष्टबाहु:\nतस्मै वरं ददिथ तां च वधूमसिक्नीम् ॥१॥",
        "index": 4,
        "shloka_num": 1
    },
    {
        "text": "तस्यात्मजास्त्वयुतमीश पुनस्सहस्रं\nश्रीनारदस्य वचसा तव मार्गमापु: ।\nनैकत्रवासमृषये स मुमोच शापं\nभक्तोत्तमस्त्वृषिरनुग्रहमेव मेने ॥२॥",
        "index": 5,
        "shloka_num": 2
    },
    {
        "text": "षष्ट्या ततो दुहितृभि: सृजत: कुलौघान्\nदौहित्रसूनुरथ तस्य स विश्वरूप: ।\nत्वत्स्तोत्रवर्मितमजापयदिन्द्रमाजौ\nदेव त्वदीयमहिमा खलु सर्वजैत्र: ॥३॥",
        "index": 6,
        "shloka_num": 3
    },
    {
        "text": "प्राक्शूरसेनविषये किल चित्रकेतु:\nपुत्राग्रही नृपतिरङ्गिरस: प्रभावात् ।\nलब्ध्वैकपुत्रमथ तत्र हते सपत्नी-\nसङ्घैरमुह्यदवशस्तव माययासौ ॥४॥",
        "index": 7,
        "shloka_num": 4
    },
    {
        "text": "तं नारदस्तु सममङ्गिरसा दयालु:\nसम्प्राप्य तावदुपदर्श्य सुतस्य जीवम् ।\nकस्यास्मि पुत्र इति तस्य गिरा विमोहं\nत्यक्त्वा त्वदर्चनविधौ नृपतिं न्ययुङ्क्त ॥५॥",
        "index": 8,
        "shloka_num": 5
    },
    {
        "text": "स्तोत्रं च मन्त्रमपि नारदतोऽथ लब्ध्वा\nतोषाय शेषवपुषो ननु ते तपस्यन् ।\nविद्याधराधिपतितां स हि सप्तरात्रे\nलब्ध्वाप्यकुण्ठमतिरन्वभजद्भवन्तम् ॥६॥",
        "index": 9,
        "shloka_num": 6
    },
    {
        "text": "तस्मै मृणालधवलेन सहस्रशीर्ष्णा\nरूपेण बद्धनुतिसिद्धगणावृतेन ।\nप्रादुर्भवन्नचिरतो नुतिभि: प्रसन्नो\nदत्वाऽऽत्मतत्त्वमनुगृह्य तिरोदधाथ ॥७॥",
        "index": 10,
        "shloka_num": 7
    },
    {
        "text": "त्वद्भक्तमौलिरथ सोऽपि च लक्षलक्षं\nवर्षाणि हर्षुलमना भुवनेषु कामम् ।\nसङ्गापयन् गुणगणं तव सुन्दरीभि:\nसङ्गातिरेकरहितो ललितं चचार ॥८॥",
        "index": 11,
        "shloka_num": 8
    },
    {
        "text": "अत्यन्तसङ्गविलयाय भवत्प्रणुन्नो\nनूनं स रूप्यगिरिमाप्य महत्समाजे ।\nनिश्शङ्कमङ्ककृतवल्लभमङ्गजारिं\nतं शङ्करं परिहसन्नुमयाभिशेपे ॥९॥",
        "index": 12,
        "shloka_num": 9
    },
    {
        "text": "निस्सम्भ्रमस्त्वयमयाचितशापमोक्षो\nवृत्रासुरत्वमुपगम्य सुरेन्द्रयोधी ।\nभक्त्यात्मतत्त्वकथनै: समरे विचित्रं\nशत्रोरपि भ्रममपास्य गत: पदं ते ॥१०॥",
        "index": 13,
        "shloka_num": 10
    },
    {
        "text": "त्वत्सेवनेन दितिरिन्द्रवधोद्यताऽपि\nतान्प्रत्युतेन्द्रसुहृदो मरुतोऽभिलेभे ।\nदुष्टाशयेऽपि शुभदैव भवन्निषेवा\nतत्तादृशस्त्वमव मां पवनालयेश ॥११॥",
        "index": 14,
        "shloka_num": null
    }
]