१० एकद्यूर्नौधस:  । इन्द्र:, १० देवा:  । गायत्री, १० त्रिष्टुप्  ।
न॒ह्य१न्यं ब॒ळाक॑रं मर्डि॒तारं॑ शतक्रतो  । त्वं न॑ इन्द्र मृळय  ॥१॥
यो न॒: शश्व॑त्पु॒रावि॒थाऽमृ॑ध्रो॒ वाज॑सातये  । स त्वं न॑ इन्द्र मृळय  ॥२॥
किम॒ङ्ग र॑ध्र॒चोद॑नः सुन्वा॒नस्या॑वि॒तेद॑सि  । कु॒वित्स्वि॑न्द्र ण॒: शक॑:  ॥३॥
इन्द्र॒ प्र णो॒ रथ॑मव प॒श्चाच्चि॒त्सन्त॑मद्रिवः  । पु॒रस्ता॑देनं मे कृधि  ॥४॥
हन्तो॒ नु किमा॑ससे प्रथ॒मं नो॒ रथं॑ कृधि  । उ॒प॒मं वा॑ज॒यु श्रव॑:  ॥५॥
अवा॑ नो वाज॒युं रथं॑ सु॒करं॑ ते॒ किमित्परि॑  । अ॒स्मान्त्सु जि॒ग्युष॑स्कृधि  ॥६॥
इन्द्र॒ दृह्य॑स्व॒ पूर॑सि भ॒द्रा त॑ एति निष्कृ॒तम्  । इ॒यं धीॠ॒त्विया॑वती  ॥७॥
मा सी॑मव॒द्य आ भा॑गु॒र्वी काष्ठा॑ हि॒तं धन॑म्  । अ॒पावृ॑क्ता अर॒त्नय॑:  ॥८॥
तु॒रीयं॒ नाम॑ य॒ज्ञियं॑ य॒दा कर॒स्तदु॑श्मसि  । आदित्पति॑र्न ओहसे  ॥९॥
अवी॑वृधद्वो अमृता॒ अम॑न्दीदेक॒द्यूर्दे॑वा उ॒त याश्च॑ देवीः  ।
तस्मा॑ उ॒ राध॑: कृणुत प्रश॒स्तं प्रा॒तर्म॒क्षू धि॒याव॑सुर्जगम्यात्  ॥१०॥
