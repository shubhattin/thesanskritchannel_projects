[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "एकषष्टितमम् दशकम्",
        "index": 1,
        "shloka_num": null
    },
    {
        "text": "विप्र पत्नी अनुग्रह:",
        "index": 2,
        "shloka_num": null
    },
    {
        "text": "ततश्च वृन्दावनतोऽतिदूरतो",
        "index": 3,
        "shloka_num": null
    },
    {
        "text": "वनं गतस्त्वं खलु गोपगोकुलै: ।\nहृदन्तरे भक्ततरद्विजाङ्गना-\nकदम्बकानुग्रहणाग्रहं वहन् ॥१॥",
        "index": 4,
        "shloka_num": 1
    },
    {
        "text": "ततो निरीक्ष्याशरणे वनान्तरे\nकिशोरलोकं क्षुधितं तृषाकुलम् ।\nअदूरतो यज्ञपरान् द्विजान् प्रति\nव्यसर्जयो दीदिवियाचनाय तान् ॥२॥",
        "index": 5,
        "shloka_num": 2
    },
    {
        "text": "गतेष्वथो तेष्वभिधाय तेऽभिधां\nकुमारकेष्वोदनयाचिषु प्रभो ।\nश्रुतिस्थिरा अप्यभिनिन्युरश्रुतिं\nन किञ्चिदूचुश्च महीसुरोत्तमा: ॥३॥",
        "index": 6,
        "shloka_num": 3
    },
    {
        "text": "अनादरात् खिन्नधियो हि बालका: ।\nसमाययुर्युक्तमिदं हि यज्वसु ।\nचिरादभक्ता: खलु ते महीसुरा:\nकथं हि भक्तं त्वयि तै: समर्प्यते ॥४॥",
        "index": 7,
        "shloka_num": 4
    },
    {
        "text": "निवेदयध्वं गृहिणीजनाय मां\nदिशेयुरन्नं करुणाकुला इमा: ।\nइति स्मितार्द्रं भवतेरिता गता:\nते दारका दारजनं ययाचिरे ॥५॥",
        "index": 8,
        "shloka_num": 5
    },
    {
        "text": "गृहीतनाम्नि त्वयि सम्भ्रमाकुला:\nचतुर्विधं भोज्यरसं प्रगृह्य ता: ।\nचिरंधृतत्वत्प्रविलोकनाग्रहा:\nस्वकैर्निरुद्धा अपि तूर्णमाययु: ॥६॥",
        "index": 9,
        "shloka_num": 6
    },
    {
        "text": "विलोलपिञ्छं चिकुरे कपोलयो:\nसमुल्लसत्कुण्डलमार्द्रमीक्षिते ।\nनिधाय बाहुं सुहृदंससीमनि\nस्थितं भवन्तं समलोकयन्त ता: ॥७॥",
        "index": 10,
        "shloka_num": 7
    },
    {
        "text": "तदा च काचित्त्वदुपागमोद्यता\nगृहीतहस्ता दयितेन यज्वना ।\nतदैव सञ्चिन्त्य भवन्तमञ्जसा\nविवेश कैवल्यमहो कृतिन्यसौ ॥८॥",
        "index": 11,
        "shloka_num": 8
    },
    {
        "text": "आदाय भोज्यान्यनुगृह्य ता: पुन:\nत्वदङ्गसङ्गस्पृहयोज्झतीर्गृहम् ।\nविलोक्य यज्ञाय विसर्जयन्निमा:\nचकर्थ भर्तॄनपि तास्वगर्हणान् ॥९॥",
        "index": 12,
        "shloka_num": 9
    },
    {
        "text": "निरूप्य दोषं निजमङ्गनाजने\nविलोक्य भक्तिं च पुनर्विचारिभि:\nप्रबुद्धतत्त्वैस्त्वमभिष्टुतो द्विजै:\nमरुत्पुराधीश निरुन्धि मे गदान् ॥१०॥",
        "index": 13,
        "shloka_num": 10
    }
]