[
  {
    "text": "११ कुरुसुति: काण्व: । इन्द्र:  ।गायत्री, १० -११ प्रगाथ:= ( बृहती, सतोबृहती)  ।",
    "index": 0,
    "shloka_num": null
  },
  {
    "text": "ज॒ज्ञा॒नो नु श॒तक्र॑तु॒र्वि पृ॑च्छ॒दिति॑ मा॒तर॑म्  । क उ॒ग्राः के ह॑ शृण्विरे  ॥१॥",
    "index": 1,
    "shloka_num": 1
  },
  {
    "text": "आदीं॑ शव॒स्य॑ब्रवीदौर्णवा॒भम॑ही॒शुव॑म्  । ते पु॑त्र सन्तु नि॒ष्टुर॑:  ॥२॥",
    "index": 2,
    "shloka_num": 2
  },
  {
    "text": "समित्तान्वृ॑त्र॒हाखि॑द॒त्खे अ॒राँ इ॑व॒ खेद॑या  । प्रवृ॑द्धो दस्यु॒हाभ॑वत्  ॥३॥",
    "index": 3,
    "shloka_num": 3
  },
  {
    "text": "एक॑या प्रति॒धापि॑बत्सा॒कं सरां॑सि त्रिं॒शत॑म्  । इन्द्र॒: सोम॑स्य काणु॒का  ॥४॥",
    "index": 4,
    "shloka_num": 4
  },
  {
    "text": "अ॒भि ग॑न्ध॒र्वम॑तृणदबु॒ध्नेषु॒ रज॒स्स्वा  । इन्द्रो॑ ब्र॒ह्मभ्य॒ इद्वृ॒धे  ॥५॥",
    "index": 5,
    "shloka_num": 5
  },
  {
    "text": "निरा॑विध्यद्गि॒रिभ्य॒ आ धा॒रय॑त्प॒क्वमो॑द॒नम्  । इन्द्रो॑ बु॒न्दं स्वा॑ततम्  ॥६॥",
    "index": 6,
    "shloka_num": 6
  },
  {
    "text": "श॒तब्र॑ध्न॒ इषु॒स्तव॑ स॒हस्र॑पर्ण॒ एक॒ इत्  । यमि॑न्द्र चकृ॒षे युज॑म्  ॥७॥",
    "index": 7,
    "shloka_num": 7
  },
  {
    "text": "तेन॑ स्तो॒तृभ्य॒ आ भ॑र॒ नृभ्यो॒ नारि॑भ्यो॒ अत्त॑वे  । स॒द्यो जा॒त ऋ॑भुष्ठिर  ॥८॥",
    "index": 8,
    "shloka_num": 8
  },
  {
    "text": "ए॒ता च्यौ॒त्नानि॑ ते कृ॒ता वर्षि॑ष्ठानि॒ परी॑णसा  । हृ॒दा वी॒ड्व॑धारयः  ॥९॥",
    "index": 9,
    "shloka_num": 9
  },
  {
    "text": "विश्वेत्ता विष्णु॒राभ॑रदुरुक्र॒मस्त्वेषि॑तः  । श॒तं म॑हि॒षान्क्षी॑रपा॒कमो॑द॒नं व॑रा॒हमिन्द्र॑ एमु॒षम्  ॥१०॥",
    "index": 10,
    "shloka_num": 10
  },
  {
    "text": "तु॒वि॒क्षं ते॒ सुकृ॑तं सू॒मयं॒ धनु॑: सा॒धुर्बु॒न्दो हि॑र॒ण्यय॑:  । उ॒भा ते॑ बा॒हू रण्या॒ सुसं॑स्कृत ऋदू॒पे चि॑दृदू॒वृधा॑  ॥११॥",
    "index": 11,
    "shloka_num": 11
  }
]
