[
  {
    "text": "२४ गाथिनो विश्वमित्रः । इन्द्रः, १ इन्द्रपर्वतौ, १५, १६ वाक्,(ससर्परी),१७-२० रथाङ्गानि, २१-२४ अभिशापः । त्रिष्टुप्, १०, १६ जगती, १३ गायत्री, १२, २०, २२ अनुष्टुप्, १८ बृहती ।",
    "index": 0,
    "shloka_num": null
  },
  {
    "text": "इन्द्रा॑पर्वता बृह॒ता रथे॑न वा॒मीरिष॒ आ व॑हतं सु॒वीरा॑:  ।",
    "index": 1,
    "shloka_num": null
  },
  {
    "text": "वी॒तं ह॒व्यान्य॑ध्व॒रेषु॑ देवा॒ वर्धे॑थां गी॒र्भिरिळ॑या॒ मद॑न्ता  ॥१॥",
    "index": 2,
    "shloka_num": 1
  },
  {
    "text": "तिष्ठा॒ सु कं॑ मघव॒न् मा परा॑ गा॒: सोम॑स्य॒ नु त्वा॒ सुषु॑तस्य यक्षि  ।",
    "index": 3,
    "shloka_num": null
  },
  {
    "text": "पि॒तुर्न पु॒त्रः सिच॒मा र॑भे त॒ इन्द्र॒ स्वादि॑ष्ठया गि॒रा श॑चीवः  ॥२॥",
    "index": 4,
    "shloka_num": 2
  },
  {
    "text": "शंसा॑वाध्वर्यो॒ प्रति॑ मे गृणी॒हीन्द्रा॑य॒ वाह॑: कृणवाव॒ जुष्ट॑म्  ।",
    "index": 5,
    "shloka_num": null
  },
  {
    "text": "एदं ब॒र्हिर्यज॑मानस्य सी॒दाथा॑ च भूदु॒क्थमिन्द्रा॑य श॒स्तम्  ॥३॥",
    "index": 6,
    "shloka_num": 3
  },
  {
    "text": "जा॒येदस्तं॑ मघव॒न् त्सेदु॒ योनि॒स्तदित् त्वा॒ यु॒क्ता हर॑यो वहन्तु  ।",
    "index": 7,
    "shloka_num": null
  },
  {
    "text": "य॒दा क॒दा च॑ सु॒नवा॑म॒ सोम॑म॒ग्निष्ट्वा॑ दू॒तो ध॑न्वा॒त्यच्छ॑  ॥४॥",
    "index": 8,
    "shloka_num": 4
  },
  {
    "text": "परा॑ याहि मघव॒न्ना च॑ या॒हीन्द्र॑ भ्रातरुभ॒यत्रा॑ ते॒ अर्थ॑म्  ।",
    "index": 9,
    "shloka_num": null
  },
  {
    "text": "यत्रा॒ रथ॑स्य बृह॒तो नि॒धानं॑ वि॒मोच॑नं वा॒जिनो॒ रास॑भस्य  ॥ ५",
    "index": 10,
    "shloka_num": null
  },
  {
    "text": "अपा॒: सोम॒मस्त॑मिन्द्र॒ प्र या॑हि कल्या॒णीर्जा॒या सु॒रणं॑ गृ॒हे ते॑  ।",
    "index": 11,
    "shloka_num": null
  },
  {
    "text": "यत्रा॒ रथ॑स्य बृह॒तो नि॒धानं॑ वि॒मोच॑नं वा॒जिनो॒ दक्षि॑णावत्  ॥६॥",
    "index": 12,
    "shloka_num": 6
  },
  {
    "text": "इ॒मे भो॒जा अङ्गि॑रसो॒ विरू॑पा दि॒वस्पु॒त्रासो॒ असु॑रस्य वी॒राः  ।",
    "index": 13,
    "shloka_num": null
  },
  {
    "text": "वि॒श्वामि॑त्राय॒ दद॑तो म॒घानि॑ सहस्रसा॒वे प्र ति॑रन्त॒ आयु॑:  ॥७॥",
    "index": 14,
    "shloka_num": 7
  },
  {
    "text": "रू॒पंरू॑पं म॒घवा॑ बोभवीति मा॒याः कृ॑ण्वा॒नस्त॒न्वं१ परि॒ स्वाम्  ।",
    "index": 15,
    "shloka_num": null
  },
  {
    "text": "त्रिर्यद् दि॒वः परि॑ मुहू॒र्तमागा॒त् स्वैर्मन्त्रै॒रनृ॑तुपा ऋ॒तावा॑  ॥८॥",
    "index": 16,
    "shloka_num": 8
  },
  {
    "text": "म॒हाँ ऋषि॑र्देव॒जा दे॒वजू॒तोऽस्त॑भ्ना॒त् सिन्धु॑मर्ण॒वं नृ॒चक्षा॑:  ।",
    "index": 17,
    "shloka_num": null
  },
  {
    "text": "वि॒श्वामि॑त्रो॒ यदव॑हत् सु॒दास॒मप्रि॑यायत कुशि॒केभि॒रिन्द्र॑:  ॥९॥",
    "index": 18,
    "shloka_num": 9
  },
  {
    "text": "हं॒सा इ॑व कृणुथ॒ श्लोक॒मद्रि॑भि॒र्मद॑न्तो गी॒र्भिर॑ध्व॒रे सु॒ते सचा॑  ।",
    "index": 19,
    "shloka_num": null
  },
  {
    "text": "दे॒वेभि॑र्विप्रा ऋषयो नृचक्षसो॒ वि पि॑बध्वं कुशिकाः सो॒म्यं मधु॑  ॥१०॥ ॥",
    "index": 20,
    "shloka_num": null
  },
  {
    "text": "उप॒ प्रेत॑ कुशिकाश्चे॒तय॑ध्व॒मश्वं॑ रा॒ये प्र मु॑ञ्चता सु॒दास॑:  ।",
    "index": 21,
    "shloka_num": null
  },
  {
    "text": "राजा॑ वृ॒त्रं ज॑ङ्घन॒त् प्रागपा॒गुद॒गथा॑ यजाते॒ वर॒ आ पृ॑थि॒व्याः  ॥११॥ ॥",
    "index": 22,
    "shloka_num": null
  },
  {
    "text": "य इ॒मे रोद॑सी उ॒भे अ॒हमिन्द्र॒मतु॑ष्टवम्  ।",
    "index": 23,
    "shloka_num": null
  },
  {
    "text": "वि॒श्वामि॑त्रस्य रक्षति॒ ब्रह्मे॒दं भार॑तं॒ जन॑म्  ॥१२॥",
    "index": 24,
    "shloka_num": 12
  },
  {
    "text": "वि॒श्वामि॑त्रा अरासत॒ ब्रह्मेन्द्रा॑य व॒ज्रिणे॑  । कर॒दिन्न॑: सु॒राध॑सः  ॥१३॥",
    "index": 25,
    "shloka_num": 13
  },
  {
    "text": "किं ते॑ कृण्वन्ति॒ कीक॑टेषु॒ गावो॒ नाशिरं॑ दु॒ह्रे न त॑पन्ति घ॒र्मम्  ।",
    "index": 26,
    "shloka_num": null
  },
  {
    "text": "आ नो॑ भर॒ प्रम॑गन्दस्य॒ वेदो॑ नैचाशा॒खं म॑घवन् रन्धया नः  ॥१४॥",
    "index": 27,
    "shloka_num": 14
  },
  {
    "text": "स॒स॒र्प॒रीरम॑तिं॒ बाध॑माना बृ॒हन्मि॑माय ज॒मद॑ग्निदत्ता  ।",
    "index": 28,
    "shloka_num": null
  },
  {
    "text": "आ सूर्य॑स्य दुहि॒ता त॑तान॒ श्रवो॑ दे॒वेष्व॒मृत॑मजु॒र्यम्  ॥१५॥",
    "index": 29,
    "shloka_num": 15
  },
  {
    "text": "स॒स॒र्प॒रीर॑भर॒त् तूय॑मे॒भ्योऽधि॒ श्रव॒: पाञ्च॑जन्यासु कृ॒ष्टिषु॑  ।",
    "index": 30,
    "shloka_num": null
  },
  {
    "text": "सा प॒क्ष्या॒३ नव्य॒मायु॒र्दधा॑ना॒ यां मे॑ पलस्तिजमद॒ग्नयो॑ द॒दुः  ॥१६॥",
    "index": 31,
    "shloka_num": 16
  },
  {
    "text": "स्थि॒रौ गावौ॑ भवतां वी॒ळुरक्षो॒ मेषा वि व॑र्हि॒ मा यु॒गं वि शा॑रि  ।",
    "index": 32,
    "shloka_num": null
  },
  {
    "text": "इन्द्र॑: पात॒ल्ये॑ ददतां॒ शरी॑तो॒ररि॑ष्टनेमे अ॒भि न॑: सचस्व  ॥१७॥",
    "index": 33,
    "shloka_num": 17
  },
  {
    "text": "बलं॑ धेहि त॒नूषु॑ नो॒ बल॑मिन्द्रान॒ळुत्सु॑ नः  ।",
    "index": 34,
    "shloka_num": null
  },
  {
    "text": "बलं॑ तो॒काय॒ तन॑याय जी॒वसे॒ त्वं हि ब॑ल॒दा असि॑  ॥१८॥",
    "index": 35,
    "shloka_num": 18
  },
  {
    "text": "अ॒भि व्य॑यस्व खदि॒रस्य॒ सार॒मोजो॑ धेहि स्पन्द॒ने शिं॒शपा॑याम्  ।",
    "index": 36,
    "shloka_num": null
  },
  {
    "text": "अक्ष॑ वीळो वीळित वी॒ळय॑स्व॒ मा यामा॑द॒स्मादव॑ जीहिपो नः  ॥१९॥",
    "index": 37,
    "shloka_num": 19
  },
  {
    "text": "अ॒यम॒स्मान् वन॒स्पति॒र्मा च॒ हा मा च॑ रीरिषत्  ।",
    "index": 38,
    "shloka_num": null
  },
  {
    "text": "स्व॒स्त्या गृ॒हेभ्य॒ आव॒सा आ वि॒मोच॑नात्  ॥२०॥ ॥",
    "index": 39,
    "shloka_num": null
  },
  {
    "text": "इन्द्रो॒तिभि॑र्बहु॒लाभि॑र्नो अ॒द्य या॑च्छ्रे॒ष्ठाभि॑र्मघवञ्छूर जिन्व  ।",
    "index": 40,
    "shloka_num": null
  },
  {
    "text": "यो नो॒ द्वेष्ट्यध॑र॒: सस्प॑दीष्ट॒ यमु॑ द्वि॒ष्मस्तमु॑ प्रा॒णो ज॑हातु  ॥२१॥ ॥",
    "index": 41,
    "shloka_num": null
  },
  {
    "text": "प॒र॒शुं चि॒द् वि त॑पति शिम्ब॒लं चि॒द् वि वृ॑श्चति  ।",
    "index": 42,
    "shloka_num": null
  },
  {
    "text": "उ॒खा चि॑दिन्द्र॒ येष॑न्ती॒ प्रय॑स्ता॒ फेन॑मस्यति  ॥२२॥ ॥",
    "index": 43,
    "shloka_num": null
  },
  {
    "text": "न साय॑कस्य चिकिते जनासो लो॒धं न॑यन्ति॒ पशु॒ मन्य॑मानाः  ।",
    "index": 44,
    "shloka_num": null
  },
  {
    "text": "नावा॑जिनं वा॒जिना॑ हासयन्ति॒ न ग॑र्द॒भं पु॒रो अश्वा॑न्नयन्ति  ॥२३॥",
    "index": 45,
    "shloka_num": 23
  },
  {
    "text": "इ॒म इ॑न्द्र भर॒तस्य॑ पु॒त्रा अ॑पपि॒त्वं चि॑कितु॒र्न प्र॑पि॒त्वम्  ।",
    "index": 46,
    "shloka_num": null
  },
  {
    "text": "हि॒न्वन्त्यश्व॒मर॑णं॒ न नित्यं॒ ज्या॑वाजं॒ परि॑ णयन्त्या॒जौ  ॥२४॥",
    "index": 47,
    "shloka_num": 24
  }
]
