[
  {
    "text": "६ गोतमो राहूगणः । मरुतः । जगती ।",
    "index": 0,
    "shloka_num": null
  },
  {
    "text": "प्रत्व॑क्षस॒: प्रत॑वसो विर॒प्शिनो ऽना॑नता॒ अवि॑थुरा ऋजी॒षिण॑:  ।",
    "index": 1,
    "shloka_num": null
  },
  {
    "text": "जुष्ट॑तमासो॒ नृत॑मासो अ॒ञ्जिभि॒र्व्या॑नज्रे॒ के चि॑दु॒स्रा इ॑व॒ स्तृभि॑:  ॥१॥",
    "index": 2,
    "shloka_num": 1
  },
  {
    "text": "उ॒प॒ह्व॒रेषु॒ यदचि॑ध्वं य॒यिं वय॑ इव मरुत॒: केन॑ चित् प॒था  ।",
    "index": 3,
    "shloka_num": null
  },
  {
    "text": "श्चोत॑न्ति॒ कोशा॒ उप॑ वो॒ रथे॒ष्वा घृ॒तमु॑क्षता॒ मधु॑वर्ण॒मर्च॑ते  ॥२॥",
    "index": 4,
    "shloka_num": 2
  },
  {
    "text": "प्रैषा॒मज्मे॑षु विथु॒रेव॑ रेजते॒ भूमि॒र्यामे॑षु॒ यद्ध॑ यु॒ञ्जते॑ शु॒भे  ।",
    "index": 5,
    "shloka_num": null
  },
  {
    "text": "ते क्री॒ळयो॒ धुन॑यो॒ भ्राज॑दृष्टयः स्व॒यं म॑हि॒त्वं प॑नयन्त॒ धूत॑यः  ॥३॥",
    "index": 6,
    "shloka_num": 3
  },
  {
    "text": "स हि स्व॒सृत् पृष॑दश्वो॒ युवा॑ ग॒णो॒ ३ ऽया ई॑शा॒नस्तवि॑षीभि॒रावृ॑तः  ।",
    "index": 7,
    "shloka_num": null
  },
  {
    "text": "असि॑ स॒त्य ऋ॑ण॒यावाने॑द्यो॒ ऽस्या धि॒यः प्रा॑वि॒ताथा॒ वृषा॑ ग॒णः  ॥४॥",
    "index": 8,
    "shloka_num": 4
  },
  {
    "text": "पि॒तुः प्र॒त्नस्य॒ जन्म॑ना वदामसि॒ सोम॑स्य जि॒ह्वा प्र जि॑गाति॒ चक्ष॑सा  ।",
    "index": 9,
    "shloka_num": null
  },
  {
    "text": "यदी॒मिन्द्रं॒ शम्यृक्वा॑ण॒ आश॒तादिन्नामा॑नि य॒ज्ञिया॑नि दधिरे  ॥५॥",
    "index": 10,
    "shloka_num": 5
  },
  {
    "text": "श्रि॒यसे॒ कं भा॒नुभि॒: सं मि॑मिक्षिरे॒ ते र॒श्मिभि॒स्त ऋक्व॑भिः सुखा॒दय॑:  ।",
    "index": 11,
    "shloka_num": null
  },
  {
    "text": "ते वाशी॑मन्त इ॒ष्मिणो॒ अभी॑रवो वि॒द्रे प्रि॒यस्य॒ मारु॑तस्य॒ धाम्न॑:  ॥६॥",
    "index": 12,
    "shloka_num": 6
  }
]
