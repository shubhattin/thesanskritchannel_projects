[
  {
    "text": "६ विश्ववारात्रेयी । अग्निः । १, ३ त्रिष्टुप्, २ जगती, ४ अनुष्टुप्, ५-६ गायत्री ।",
    "index": 0,
    "shloka_num": null
  },
  {
    "text": "समि॑द्धो अ॒ग्निर्दि॒वि शो॒चिर॑श्रेत् प्र॒त्यङ्ङु॒षस॑मुर्वि॒या वि भा॑ति ।",
    "index": 1,
    "shloka_num": null
  },
  {
    "text": "एति॒ प्राची॑ वि॒श्ववा॑रा॒ नमो॑भिर्दे॒वाँ ईळा॑ना ह॒विषा॑ घृ॒ताची॑ ॥१॥",
    "index": 2,
    "shloka_num": 1
  },
  {
    "text": "स॒मि॒ध्यमा॑नो अ॒मृत॑स्य राजसि ह॒विष्कृ॒ण्वन्तं॑ सचसे स्व॒स्तये॑ ।",
    "index": 3,
    "shloka_num": null
  },
  {
    "text": "विश्वं॒ स ध॑त्ते॒ द्रवि॑णं॒ यमिन्व॑स्याति॒थ्यम॑ग्ने॒ नि च॑ धत्त॒ इत् पु॒रः ॥२॥",
    "index": 4,
    "shloka_num": 2
  },
  {
    "text": "अग्ने॒ शर्ध॑ मह॒ते सौभ॑गाय॒ तव॑ द्यु॒म्नान्यु॑त्त॒मानि॑ सन्तु ।",
    "index": 5,
    "shloka_num": null
  },
  {
    "text": "सं जा॑स्प॒त्यं सु॒यम॒मा कृ॑णुष्व शत्रूय॒ताम॒भि ति॑ष्ठा॒ महां॑सि ॥३॥",
    "index": 6,
    "shloka_num": 3
  },
  {
    "text": "समि॑द्धस्य॒ प्रम॑ह॒सोऽग्ने॒ वन्दे॒ तव॒ श्रिय॑म् ।",
    "index": 7,
    "shloka_num": null
  },
  {
    "text": "वृ॒ष॒भो द्यु॒म्नवाँ॑ असि॒ सम॑ध्व॒रेष्वि॑ध्यसे ॥४॥",
    "index": 8,
    "shloka_num": 4
  },
  {
    "text": "समि॑द्धो अग्न आहुत दे॒वान् य॑क्षि स्वध्वर । त्वं हि ह॑व्य॒वाळसि॑ ॥५॥",
    "index": 9,
    "shloka_num": 5
  },
  {
    "text": "आ जु॑होता दुव॒स्यता॒ऽग्निं प्र॑य॒त्य॑ध्व॒रे । वृ॒णी॒ध्वं ह॑व्य॒वाह॑नम् ॥६॥",
    "index": 10,
    "shloka_num": 6
  }
]
