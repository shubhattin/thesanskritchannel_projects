९ गोतमो राहूगणः । अग्निः । गायत्री ।
उ॒प॒प्र॒यन्तो॑ अध्व॒रं मन्त्रं॑ वोचेमा॒ग्नये॑  । आ॒रे अ॒स्मे च॑ शृण्व॒ते  ॥१॥
यः स्नीहि॑तीषु पू॒र्व्यः सं॑जग्मा॒नासु॑ कृ॒ष्टिषु॑  । अर॑क्षद् दा॒शुषे॒ गय॑म्  ॥२॥
उ॒त ब्रु॑वन्तु ज॒न्तव॒ उद॒ग्निर्वृ॑त्र॒हाज॑नि  । ध॒नं॒ज॒यो रणे॑रणे  ॥३॥
यस्य॑ दू॒तो असि॒ क्षये॒ वेषि॑ ह॒व्यानि॑ वी॒तये॑  । द॒स्मत् कृ॒णोष्य॑ध्व॒रम्  ॥४॥
तमित् सु॑ह॒व्यम॑ङ्गिरः सुदे॒वं स॑हसो यहो  । जना॑ आहुः सुब॒र्हिष॑म्  ॥५॥
आ च॒ वहा॑सि॒ ताँ इ॒ह दे॒वाँ उप॒ प्रश॑स्तये  । ह॒व्या सु॑श्चन्द्र वी॒तये॑  ॥६॥
न योरु॑प॒ब्दिरश्व्य॑: शृ॒ण्वे रथ॑स्य॒ कच्च॒न  । यद॑ग्ने॒ यासि॑ दू॒त्य॑म्  ॥७॥
त्वोतो॑ वा॒ज्यह्र॑यो॒ ऽभि पूर्व॑स्मा॒दप॑रः  । प्र दा॒श्वाँ अ॑ग्ने अस्थात्  ॥८॥
उ॒त द्यु॒मत् सु॒वीर्यं॑ बृ॒हद॑ग्ने विवाससि  । दे॒वेभ्यो॑ देव दा॒शुषे॑  ॥९॥
