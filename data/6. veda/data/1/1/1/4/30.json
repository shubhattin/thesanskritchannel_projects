[
  {
    "text": "२४ वामदेवो गौतमः । इन्द्रः, ९-११ इन्द्रोषसो । गायत्री, ८-२४ अनुष्टुप् ।",
    "index": 0,
    "shloka_num": null
  },
  {
    "text": "नकि॑रिन्द्र॒ त्वदुत्त॑रो॒ न ज्यायाँ॑ अस्ति वृत्रहन् ।\nनकि॑रे॒वा यथा॒ त्वम् ॥१॥",
    "index": 1,
    "shloka_num": 1
  },
  {
    "text": "स॒त्रा ते॒ अनु॑ कृ॒ष्टयो॒ विश्वा॑ च॒क्रेव॑ वावृतुः ।\nस॒त्रा म॒हाँ अ॑सि श्रु॒तः ॥२॥",
    "index": 2,
    "shloka_num": 2
  },
  {
    "text": "विश्वे॑ च॒नेद॒ना त्वा॑ दे॒वास॑ इन्द्र युयुधुः ।\nयदहा॒ नक्त॒माति॑रः ॥३॥",
    "index": 3,
    "shloka_num": 3
  },
  {
    "text": "यत्रो॒त बा॑धि॒तेभ्य॑श्च॒क्रं कुत्सा॑य॒ युध्य॑ते ।\nमु॒षा॒य इ॑न्द्र॒ सूर्य॑म् ॥४॥",
    "index": 4,
    "shloka_num": 4
  },
  {
    "text": "यत्र॑ दे॒वाँ ऋ॑घाय॒तो विश्वाँ॒ अयु॑ध्य॒ एक॒ इत् ।\nत्वमि॑न्द्र व॒नूँरह॑न् ॥५॥",
    "index": 5,
    "shloka_num": 5
  },
  {
    "text": "यत्रो॒त मर्त्या॑य॒ कमरि॑णा इन्द्र॒ सूर्य॑म् ।\nप्रावः॒ शची॑भि॒रेत॑शम् ॥६॥",
    "index": 6,
    "shloka_num": 6
  },
  {
    "text": "किमादु॒तासि॑ वृत्रह॒न् मघ॑वन् मन्यु॒मत्त॑मः ।\nअत्राह॒ दानु॒माति॑रः ॥७॥",
    "index": 7,
    "shloka_num": 7
  },
  {
    "text": "ए॒तद् घेदु॒त वी॒र्य१मिन्द्र॑ च॒कर्थ॒ पौंस्य॑म् ।\nस्त्रियं॒ यद् दु॑र्हणा॒युवं॒ वधी॑र्दुहि॒तरं॑ दि॒वः ॥८॥",
    "index": 8,
    "shloka_num": 8
  },
  {
    "text": "दि॒वश्चि॑द् घा दुहि॒तरं॑ म॒हान् म॑ही॒यमा॑नाम् ।\nउ॒षास॑मिन्द्र॒ सं पि॑णक् ॥९॥",
    "index": 9,
    "shloka_num": 9
  },
  {
    "text": "अपो॒षा अन॑सः सर॒त् सम्पि॑ष्टा॒दह॑ बि॒भ्युषी॑ ।\nनि यत्सीं॑ शि॒श्नथ॒द् वृषा॑ ॥१०॥",
    "index": 10,
    "shloka_num": 10
  },
  {
    "text": "ए॒तद॑स्या॒ अनः॑ शये॒ सुस॑म्पिष्टं॒ विपा॒श्या ।\nस॒सार॑ सीं परा॒वतः॑ ॥११॥",
    "index": 11,
    "shloka_num": 11
  },
  {
    "text": "उ॒त सिन्धुं॑ विबा॒ल्यं॑ वितस्था॒नामधि॒ क्षमि॑ ।\nपरि॑ ष्ठा इन्द्र मा॒यया॑ ॥१२॥",
    "index": 12,
    "shloka_num": 12
  },
  {
    "text": "उ॒त शुष्ण॑स्य धृष्णु॒या प्र मृ॑क्षो अ॒भि वेद॑नम् ।\nपुरो॒ यद॑स्य सम्पि॒णक् ॥१३॥",
    "index": 13,
    "shloka_num": 13
  },
  {
    "text": "उ॒त दा॒सं कौ॑लित॒रं बृ॑ह॒तः पर्व॑ता॒दधि॑ ।\nअवा॑हन्निन्द्र॒ शम्ब॑रम् ॥१४॥",
    "index": 14,
    "shloka_num": 14
  },
  {
    "text": "उ॒त दा॒सस्य॑ व॒र्चिनः॑ स॒हस्रा॑णि श॒ताव॑धीः ।\nअधि॒ पञ्च॑ प्र॒धीँरि॑व ॥१५॥",
    "index": 15,
    "shloka_num": 15
  },
  {
    "text": "उ॒त त्यं पु॒त्रम॒ग्रुवः॒ परा॑वृक्तं श॒तक्र॑तुः ।\nउ॒क्थेष्विन्द्र॒ आभ॑जत् ॥१६॥",
    "index": 16,
    "shloka_num": 16
  },
  {
    "text": "उ॒त त्या तु॒र्वशा॒यदू॑ अस्ना॒तारा॒ शची॒पतिः॑ ।\nइन्द्रो॑ वि॒द्वाँ अ॑पारयत् ॥१७॥",
    "index": 17,
    "shloka_num": 17
  },
  {
    "text": "उ॒त त्या स॒द्य आर्या॑ स॒रयो॑रिन्द्र पा॒रतः॑ ।\nअर्णा॑चि॒त्रर॑थावधीः ॥१८॥",
    "index": 18,
    "shloka_num": 18
  },
  {
    "text": "अनु॒ द्वा ज॑हि॒ता न॑यो॒ऽन्धं श्रो॒णं च॑ वृत्रहन् ।\nन तत् ते॑ सु॒म्नमष्ट॑वे ॥१९॥",
    "index": 19,
    "shloka_num": 19
  },
  {
    "text": "श॒तम॑श्म॒न्मयी॑नां पु॒रामिन्द्रो॒ व्या॑स्यत् ।\nदिवो॑दासाय दा॒शुषे॑ ॥२०॥",
    "index": 20,
    "shloka_num": 20
  },
  {
    "text": "अस्वा॑पयद् द॒भीत॑ये स॒हस्रा॑ त्रिं॒शतं॒ हथैः॑ ।\nदा॒साना॒मिन्द्रो॑ मा॒यया॑ ॥२१॥",
    "index": 21,
    "shloka_num": 21
  },
  {
    "text": "स घेदु॒तासि॑ वृत्रहन् त्समा॒न इ॑न्द्र॒ गोप॑तिः ।\nयस्ता विश्वा॑नि चिच्यु॒षे ॥२२॥",
    "index": 22,
    "shloka_num": 22
  },
  {
    "text": "उ॒त नू॒नं यदि॑न्द्रि॒यं क॑रि॒ष्या इ॑न्द्र॒ पौंस्य॑म् ।\nअ॒द्या नकि॒ष्टदा मि॑नत् ॥२३॥",
    "index": 23,
    "shloka_num": 23
  },
  {
    "text": "वा॒मंवा॑मं त आदुरे दे॒वो द॑दात्वर्य॒मा ।\nवा॒मं पू॒षा वा॒मं भगो॑ वा॒मं दे॒वः करू॑ळती ॥२४॥",
    "index": 24,
    "shloka_num": 24
  }
]
