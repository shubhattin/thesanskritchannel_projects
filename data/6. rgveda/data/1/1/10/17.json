[
  {
    "text": "१४ देवश्रवा यामायनः । १-२ सरण्यूः,३-६ पूषा, ७-९ सरस्वती,१०-१४ आपः, ११-१३ सोमो वा । त्रिष्टुप् ,१३-१४ अनुष्टुप्, १३ पुरस्ताद्बृहती वा ।",
    "index": 0,
    "shloka_num": null
  },
  {
    "text": "त्वष्टा॑ दुहि॒त्रे व॑ह॒तुं कृ॑णो॒तीती॒दं विश्वं॒ भुव॑नं॒ समे॑ति ।",
    "index": 1,
    "shloka_num": null
  },
  {
    "text": "य॒मस्य॑ मा॒ता प॑र्यु॒ह्यमा॑ना म॒हो जा॒या विव॑स्वतो ननाश ॥१॥",
    "index": 2,
    "shloka_num": 1
  },
  {
    "text": "अपा॑गूहन्न॒मृतां॒ मर्त्ये॑भ्यः कृ॒त्वी सव॑र्णामददु॒र्विव॑स्वते ।",
    "index": 3,
    "shloka_num": null
  },
  {
    "text": "उ॒ताश्विना॑वभर॒द्यत्तदासी॒दज॑हादु॒ द्वा मि॑थु॒ना स॑र॒ण्यूः ॥२॥",
    "index": 4,
    "shloka_num": 2
  },
  {
    "text": "पू॒षा त्वे॒तश्च्या॑वयतु॒ प्र वि॒द्वानन॑ष्टपशु॒र्भुव॑नस्य गो॒पाः ।",
    "index": 5,
    "shloka_num": null
  },
  {
    "text": "स त्वै॒तेभ्य॒: परि॑ ददत्पि॒तृभ्यो॒ऽग्निर्दे॒वेभ्य॑: सुविद॒त्रिये॑भ्यः ॥३॥",
    "index": 6,
    "shloka_num": 3
  },
  {
    "text": "आयु॑र्वि॒श्वायु॒: परि॑ पासति त्वा पू॒षा त्वा॑ पातु॒ प्रप॑थे पु॒रस्ता॑त् ।",
    "index": 7,
    "shloka_num": null
  },
  {
    "text": "यत्रास॑ते सु॒कृतो॒ यत्र॒ ते य॒युस्तत्र॑ त्वा दे॒वः स॑वि॒ता द॑धातु ॥४॥",
    "index": 8,
    "shloka_num": 4
  },
  {
    "text": "पू॒षेमा आशा॒ अनु॑ वेद॒ सर्वा॒: सो अ॒स्माँ अभ॑यतमेन नेषत् ।",
    "index": 9,
    "shloka_num": null
  },
  {
    "text": "स्व॒स्ति॒दा आघृ॑णि॒: सर्व॑वी॒रोऽप्र॑युच्छन्पु॒र ए॑तु प्रजा॒नन् ॥५॥",
    "index": 10,
    "shloka_num": 5
  },
  {
    "text": "प्रप॑थे प॒थाम॑जनिष्ट पू॒षा प्रप॑थे दि॒वः प्रप॑थे पृथि॒व्याः ।",
    "index": 11,
    "shloka_num": null
  },
  {
    "text": "उ॒भे अ॒भि प्रि॒यत॑मे स॒धस्थे॒ आ च॒ परा॑ च चरति प्रजा॒नन् ॥६॥",
    "index": 12,
    "shloka_num": 6
  },
  {
    "text": "सर॑स्वतीं देव॒यन्तो॑ हवन्ते॒ सर॑स्वतीमध्व॒रे ता॒यमा॑ने ।",
    "index": 13,
    "shloka_num": null
  },
  {
    "text": "सर॑स्वतीं सु॒कृतो॑ अह्वयन्त॒ सर॑स्वती दा॒शुषे॒ वार्यं॑ दात् ॥७॥",
    "index": 14,
    "shloka_num": 7
  },
  {
    "text": "सर॑स्वति॒ या स॒रथं॑ य॒याथ॑ स्व॒धाभि॑र्देवि पि॒तृभि॒र्मद॑न्ती ।",
    "index": 15,
    "shloka_num": null
  },
  {
    "text": "आ॒सद्या॒स्मिन्ब॒र्हिषि॑ मादयस्वाऽनमी॒वा इष॒ आ धे॑ह्य॒स्मे ॥८॥",
    "index": 16,
    "shloka_num": 8
  },
  {
    "text": "सर॑स्वतीं॒ यां पि॒तरो॒ हव॑न्ते दक्षि॒णा य॒ज्ञम॑भि॒नक्ष॑माणाः ।",
    "index": 17,
    "shloka_num": null
  },
  {
    "text": "स॒ह॒स्रा॒र्घमि॒ळो अत्र॑ भा॒गं रा॒यस्पोषं॒ यज॑मानेषु धेहि ॥९॥",
    "index": 18,
    "shloka_num": 9
  },
  {
    "text": "आपो॑ अ॒स्मान्मा॒तर॑: शुन्धयन्तु घृ॒तेन॑ नो घृत॒प्व॑: पुनन्तु ।",
    "index": 19,
    "shloka_num": null
  },
  {
    "text": "विश्वं॒ हि रि॒प्रं प्र॒वह॑न्ति दे॒वीरुदिदा॑भ्य॒: शुचि॒रा पू॒त ए॑मि ॥१०॥",
    "index": 20,
    "shloka_num": 10
  },
  {
    "text": "द्र॒प्सश्च॑स्कन्द प्रथ॒माँ अनु॒ द्यूनि॒मं च॒ योनि॒मनु॒ यश्च॒ पूर्व॑: ।",
    "index": 21,
    "shloka_num": null
  },
  {
    "text": "स॒मा॒नं योनि॒मनु॑ सं॒चर॑न्तं द्र॒प्सं जु॑हो॒म्यनु॑ स॒प्त होत्रा॑: ॥११॥",
    "index": 22,
    "shloka_num": 11
  },
  {
    "text": "यस्ते॑ द्र॒प्सः स्कन्द॑ति॒ यस्ते॑ अं॒शुर्बा॒हुच्यु॑तो धि॒षणा॑या उ॒पस्था॑त् ।",
    "index": 23,
    "shloka_num": null
  },
  {
    "text": "अ॒ध्व॒र्योर्वा॒ परि॑ वा॒ यः प॒वित्रा॒त्तं ते॑ जुहोमि॒ मन॑सा॒ वष॑ट्कृतम् ॥१२॥",
    "index": 24,
    "shloka_num": 12
  },
  {
    "text": "यस्ते॑ द्र॒प्सः स्क॒न्नो यस्ते॑ अं॒शुर॒वश्च॒ यः प॒रः स्रु॒चा । अ॒यं दे॒वो बृह॒स्पति॒: सं तं सि॑ञ्चतु॒ राध॑से ॥१३॥",
    "index": 25,
    "shloka_num": 13
  },
  {
    "text": "पय॑स्वती॒रोष॑धय॒: पय॑स्वन्माम॒कं वच॑: । अ॒पां पय॑स्व॒दित्पय॒स्तेन॑ मा स॒ह शु॑न्धत ॥१४",
    "index": 26,
    "shloka_num": null
  }
]
