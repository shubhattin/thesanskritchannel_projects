[
  {
    "text": "५ वसुर्भारद्वाज:  । पवमान: सोम:  ।जगती  ।",
    "index": 0,
    "shloka_num": null
  },
  {
    "text": "सोम॑स्य॒ धारा॑ पवते नृ॒चक्ष॑स ऋ॒तेन॑ दे॒वान्ह॑वते दि॒वस्परि॑  ।",
    "index": 1,
    "shloka_num": null
  },
  {
    "text": "बृह॒स्पते॑ र॒वथे॑ना॒ वि दि॑द्युते समु॒द्रासो॒ न सव॑नानि विव्यचुः  ॥१॥",
    "index": 2,
    "shloka_num": 1
  },
  {
    "text": "यं त्वा॑ वाजिन्न॒घ्न्या अ॒भ्यनू॑ष॒ताऽयो॑हतं॒ योनि॒मा रो॑हसि द्यु॒मान्  ।",
    "index": 3,
    "shloka_num": null
  },
  {
    "text": "म॒घोना॒मायु॑: प्रति॒रन्महि॒ श्रव॒ इन्द्रा॑य सोम पवसे॒ वृषा॒ मद॑:  ॥२॥",
    "index": 4,
    "shloka_num": 2
  },
  {
    "text": "एन्द्र॑स्य कु॒क्षा प॑वते म॒दिन्त॑म॒ ऊर्जं॒ वसा॑न॒: श्रव॑से सुम॒ङ्गल॑:  ।",
    "index": 5,
    "shloka_num": null
  },
  {
    "text": "प्र॒त्यङ्स विश्वा॒ भुव॑ना॒भि प॑प्रथे॒ क्रीळ॒न्हरि॒रत्य॑: स्यन्दते॒ वृषा॑  ॥३॥",
    "index": 6,
    "shloka_num": 3
  },
  {
    "text": "तं त्वा॑ दे॒वेभ्यो॒ मधु॑मत्तमं॒ नर॑: स॒हस्र॑धारं दुहते॒ दश॒ क्षिप॑:  ।",
    "index": 7,
    "shloka_num": null
  },
  {
    "text": "नृभि॑: सोम॒ प्रच्यु॑तो॒ ग्राव॑भिः सु॒तो विश्वा॑न्दे॒वाँ आ प॑वस्वा सहस्रजित्  ॥४॥",
    "index": 8,
    "shloka_num": 4
  },
  {
    "text": "तं त्वा॑ ह॒स्तिनो॒ मधु॑मन्त॒मद्रि॑भिर्दु॒हन्त्य॒प्सु वृ॑ष॒भं दश॒ क्षिप॑:  ।",
    "index": 9,
    "shloka_num": null
  },
  {
    "text": "इन्द्रं॑ सोम मा॒दय॒न्दैव्यं॒ जनं॒ सिन्धो॑रिवो॒र्मिः पव॑मानो अर्षसि  ॥५॥",
    "index": 10,
    "shloka_num": 5
  }
]
