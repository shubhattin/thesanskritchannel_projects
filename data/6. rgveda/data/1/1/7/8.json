[
  {
    "text": "७ मैत्रावरुणिर्वसिष्ठ: । अग्नि: । त्रिष्टुप् ।",
    "index": 0,
    "shloka_num": null
  },
  {
    "text": "इ॒न्धे राजा॒ सम॒र्यो नमो॑भि॒र्यस्य॒ प्रती॑क॒माहु॑तं घृ॒तेन॑ ।",
    "index": 1,
    "shloka_num": null
  },
  {
    "text": "नरो॑ ह॒व्येभि॑रीळते स॒बाध॒ आग्निरग्र॑ उ॒षसा॑मशोचि ॥१॥",
    "index": 2,
    "shloka_num": 1
  },
  {
    "text": "अ॒यमु॒ ष्य सुम॑हाँ अवेदि॒ होता॑ म॒न्द्रो मनु॑षो य॒ह्वो अ॒ग्निः ।",
    "index": 3,
    "shloka_num": null
  },
  {
    "text": "वि भा अ॑कः ससृजा॒नः पृ॑थि॒व्यां कृ॒ष्णप॑वि॒रोष॑धीभिर्ववक्षे ॥२॥",
    "index": 4,
    "shloka_num": 2
  },
  {
    "text": "कया॑ नो अग्ने॒ वि व॑सः सुवृ॒क्तिं कामु॑ स्व॒धामृ॑णवः श॒स्यमा॑नः ।",
    "index": 5,
    "shloka_num": null
  },
  {
    "text": "क॒दा भ॑वेम॒ पत॑यः सुदत्र रा॒यो व॒न्तारो॑ दु॒ष्टर॑स्य सा॒धोः ॥३॥",
    "index": 6,
    "shloka_num": 3
  },
  {
    "text": "प्रप्रा॒यम॒ग्निर्भ॑र॒तस्य॑ शृण्वे॒ वि यत्सूर्यो॒ न रोच॑ते बृ॒हद्भाः ।",
    "index": 7,
    "shloka_num": null
  },
  {
    "text": "अ॒भि यः पू॒रुं पृत॑नासु त॒स्थौ द्यु॑ता॒नो दैव्यो॒ अति॑थिः शुशोच ॥४॥",
    "index": 8,
    "shloka_num": 4
  },
  {
    "text": "अस॒न्नित्त्वे आ॒हव॑नानि॒ भूरि॒ भुवो॒ विश्वे॑भिः सु॒मना॒ अनी॑कैः ।",
    "index": 9,
    "shloka_num": null
  },
  {
    "text": "स्तु॒तश्चि॑दग्ने शृण्विषे गृणा॒नः स्व॒यं व॑र्धस्व त॒न्वं॑ सुजात ॥५॥",
    "index": 10,
    "shloka_num": 5
  },
  {
    "text": "इ॒दं वच॑: शत॒साः संस॑हस्र॒मुद॒ग्नये॑ जनिषीष्ट द्वि॒बर्हा॑: ।",
    "index": 11,
    "shloka_num": null
  },
  {
    "text": "शं यत्स्तो॒तृभ्य॑ आ॒पये॒ भवा॑ति द्यु॒मद॑मीव॒चात॑नं रक्षो॒हा ॥६॥",
    "index": 12,
    "shloka_num": 6
  },
  {
    "text": "नू त्वाम॑ग्न ईमहे॒ वसि॑ष्ठा ईशा॒नं सू॑नो सहसो॒ वसू॑नाम् ।",
    "index": 13,
    "shloka_num": null
  },
  {
    "text": "इषं॑ स्तो॒तृभ्यो॑ म॒घव॑द्भ्य आनड्यू॒यं पा॑त स्व॒स्तिभि॒: सदा॑ नः ॥७॥",
    "index": 14,
    "shloka_num": 7
  }
]
