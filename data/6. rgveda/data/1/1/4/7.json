[
  {
    "text": "१५ वामदेवो गौतमः । अग्निः ।त्रिष्टुप्, १ जगती, २-६ अनुष्टुप् ।",
    "index": 0,
    "shloka_num": null
  },
  {
    "text": "अ॒यमि॒ह प्र॑थ॒मो धा॑यि धा॒तृभि॒र्होता॒ यजि॑ष्ठो अध्व॒रेष्वीड्य॑: ।",
    "index": 1,
    "shloka_num": null
  },
  {
    "text": "यमप्न॑वानो॒ भृग॑वो विरुरु॒चुर्वने॑षु चि॒त्रं वि॒भ्वं॑ वि॒शेवि॑शे ॥१॥",
    "index": 2,
    "shloka_num": 1
  },
  {
    "text": "अग्ने॑ क॒दा त॑ आनु॒षग् भुव॑द् दे॒वस्य॒ चेत॑नम् ।",
    "index": 3,
    "shloka_num": null
  },
  {
    "text": "अधा॒ हि त्वा॑ जगृभ्रि॒रे मर्ता॑सो वि॒क्ष्वीड्य॑म् ॥२॥",
    "index": 4,
    "shloka_num": 2
  },
  {
    "text": "ऋ॒तावा॑नं॒ विचे॑तसं॒ पश्य॑न्तो॒ द्यामि॑व॒ स्तृभि॑: ।",
    "index": 5,
    "shloka_num": null
  },
  {
    "text": "विश्वे॑षामध्व॒राणां॑ हस्क॒र्तारं॒ दमे॑दमे ॥३॥",
    "index": 6,
    "shloka_num": 3
  },
  {
    "text": "आ॒शुं दू॒तं वि॒वस्व॑तो॒ विश्वा॒ यश्च॑र्ष॒णीर॒भि ।",
    "index": 7,
    "shloka_num": null
  },
  {
    "text": "आ ज॑भ्रुः के॒तुमा॒यवो॒ भृग॑वाणं वि॒शेवि॑शे ॥४॥",
    "index": 8,
    "shloka_num": 4
  },
  {
    "text": "तमीं॒ होता॑रमानु॒षक् चि॑कि॒त्वांसं॒ नि षे॑दिरे ।",
    "index": 9,
    "shloka_num": null
  },
  {
    "text": "र॒ण्वं पा॑व॒कशो॑चिषं॒ यजि॑ष्ठं स॒प्त धाम॑भिः ॥५॥",
    "index": 10,
    "shloka_num": 5
  },
  {
    "text": "तं शश्व॑तीषु मा॒तृषु॒ वन॒ आ वी॒तमश्रि॑तम् ।",
    "index": 11,
    "shloka_num": null
  },
  {
    "text": "चि॒त्रं सन्तं॒ गुहा॑ हि॒तं सु॒वेदं॑ कूचिद॒र्थिन॑म् ॥६॥",
    "index": 12,
    "shloka_num": 6
  },
  {
    "text": "स॒सस्य॒ यद् वियु॑ता॒ सस्मि॒न्नूध॑न्नृ॒तस्य॒ धाम॑न् र॒णय॑न्त दे॒वाः ।",
    "index": 13,
    "shloka_num": null
  },
  {
    "text": "म॒हाँ अ॒ग्निर्नम॑सा रा॒तह॑व्यो॒ वेर॑ध्व॒राय॒ सद॒मिदृ॒तावा॑ ॥७॥",
    "index": 14,
    "shloka_num": 7
  },
  {
    "text": "वेर॑ध्व॒रस्य॑ दू॒त्या॑नि वि॒द्वानु॒भे अ॒न्ता रोद॑सी संचिकि॒त्वान् ।",
    "index": 15,
    "shloka_num": null
  },
  {
    "text": "दू॒त ई॑यसे प्र॒दिव॑ उरा॒णो वि॒दुष्ट॑रो दि॒व आ॒रोध॑नानि ॥८॥",
    "index": 16,
    "shloka_num": 8
  },
  {
    "text": "कृ॒ष्णं त॒ एम॒ रुश॑तः पु॒रो भाश्च॑रि॒ष्ण्व१र्चिर्वपु॑षा॒मिदेक॑म् ।",
    "index": 17,
    "shloka_num": null
  },
  {
    "text": "यदप्र॑वीता॒ दध॑ते ह॒ गर्भं॑ स॒द्यश्चि॑ज्जा॒तो भव॒सीदु॑ दू॒तः ॥९॥",
    "index": 18,
    "shloka_num": 9
  },
  {
    "text": "स॒द्यो जा॒तस्य॒ ददृ॑शान॒मोजो॒ यद॑स्य॒ वातो॑ अनु॒वाति॑ शो॒चिः ।",
    "index": 19,
    "shloka_num": null
  },
  {
    "text": "वृ॒णक्ति॑ ति॒ग्माम॑त॒सेषु॑ जि॒ह्वां स्थि॒रा चि॒दन्ना॑ दयते॒ वि जम्भै॑: ॥१०॥ ॥",
    "index": 20,
    "shloka_num": null
  },
  {
    "text": "तृ॒षु यदन्ना॑ तृ॒षुणा॑ व॒वक्ष॑ तृ॒षुं दू॒तं कृ॑णुते य॒ह्वो अ॒ग्निः ।",
    "index": 21,
    "shloka_num": null
  },
  {
    "text": "वात॑स्य मे॒ळिं स॑चते नि॒जूर्व॑न्ना॒शुं न वा॑जयते हि॒न्वे अर्वा॑ ॥११॥ ॥",
    "index": 22,
    "shloka_num": null
  }
]
