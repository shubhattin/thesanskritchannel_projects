[
  {
    "text": "९ मधुच्छन्दा वैश्वामित्रः । अग्निः । गायत्री ।",
    "index": 0,
    "shloka_num": null
  },
  {
    "text": "अ॒ग्निमी॑ळे पु॒रोहि॑तं य॒ज्ञस्य॑ दे॒वमृ॒त्विज॑म् ।\nहोता॑रं रत्न॒धात॑मम् ॥१॥",
    "index": 1,
    "shloka_num": 1
  },
  {
    "text": "अ॒ग्निः पूर्वे॑भि॒र्ऋषि॑भि॒रीड्यो॒ नूत॑नैरु॒त ।\nस दे॒वाँ एह व॑क्षति ॥२॥",
    "index": 2,
    "shloka_num": 2
  },
  {
    "text": "अ॒ग्निना॑ र॒यिम॑श्नव॒त् पोष॑मे॒व दि॒वेदि॑वे ।\nय॒शसं॑ वी॒रव॑त्तमम् ॥३॥",
    "index": 3,
    "shloka_num": 3
  },
  {
    "text": "अग्ने॒ यं य॒ज्ञम॑ध्व॒रं वि॒श्वतः॑ परि॒भूरसि॑ ।\nस इद् दे॒वेषु॑ गच्छति ॥४॥",
    "index": 4,
    "shloka_num": 4
  },
  {
    "text": "अ॒ग्निर्होता॑ क॒विक्र॑तुः स॒त्यश्चि॒त्रश्र॑वस्तमः ।\nदे॒वो दे॒वेभि॒रा ग॑मत् ॥५॥",
    "index": 5,
    "shloka_num": 5
  },
  {
    "text": "यद॒ङ्ग दा॒शुषे॒ त्वमग्ने॑ भ॒द्रं क॑रि॒ष्यसि॑ ।\nतवेत् तत् स॒त्यम॑ङ्गिरः ॥६॥",
    "index": 6,
    "shloka_num": 6
  },
  {
    "text": "उप॑ त्वाग्ने दि॒वेदि॑वे॒ दोषा॑वस्तर्धि॒या व॒यम् ।\nनमो॒ भर॑न्त॒ एम॑सि ॥७॥",
    "index": 7,
    "shloka_num": 7
  },
  {
    "text": "राज॑न्तमध्व॒राणां॑ गो॒पामृ॒तस्य॒ दीदि॑विम् ।\nवर्ध॑मानं॒ स्वे दमे॑ ॥८॥",
    "index": 8,
    "shloka_num": 8
  },
  {
    "text": "स नः॑ पि॒तेव॑ सू॒नवे ऽग्ने॑ सूपाय॒नो भ॑व ।\nसच॑स्वा नः स्व॒स्तये॑ ॥९॥",
    "index": 9,
    "shloka_num": 9
  }
]
