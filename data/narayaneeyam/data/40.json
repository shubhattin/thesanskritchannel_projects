[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "चत्वारिंशम् दशकम्",
        "index": 2,
        "shloka_num": null
    },
    {
        "text": "पूतना मोक्ष:",
        "index": 3,
        "shloka_num": null
    },
    {
        "text": "तदनु नन्दममन्दशुभास्पदं नृपपुरीं करदानकृते गतम् ।\nसमवलोक्य जगाद भवत्पिता विदितकंससहायजनोद्यम: ॥१॥",
        "index": 4,
        "shloka_num": 1
    },
    {
        "text": "अयि सखे तव बालकजन्म मां सुखयतेऽद्य निजात्मजजन्मवत् ।\nइति भवत्पितृतां व्रजनायके समधिरोप्य शशंस तमादरात् ॥२॥",
        "index": 5,
        "shloka_num": 2
    },
    {
        "text": "इह च सन्त्यनिमित्तशतानि ते कटकसीम्नि ततो लघु गम्यताम् ।\nइति च तद्वचसा व्रजनायको भवदपायभिया द्रुतमाययौ ॥३॥",
        "index": 6,
        "shloka_num": 3
    },
    {
        "text": "अवसरे खलु तत्र च काचन व्रजपदे मधुराकृतिरङ्गना ।\nतरलषट्पदलालितकुन्तला कपटपोतक ते निकटं गता ॥४॥",
        "index": 7,
        "shloka_num": 4
    },
    {
        "text": "सपदि सा हृतबालकचेतना निशिचरान्वयजा किल पूतना ।\nव्रजवधूष्विह केयमिति क्षणं विमृशतीषु भवन्तमुपाददे ॥५॥",
        "index": 8,
        "shloka_num": 5
    },
    {
        "text": "ललितभावविलासहृतात्मभिर्युवतिभि: प्रतिरोद्धुमपारिता ।\nस्तनमसौ भवनान्तनिषेदुषी प्रददुषी भवते कपटात्मने ॥६॥",
        "index": 9,
        "shloka_num": 6
    },
    {
        "text": "समधिरुह्य तदङ्कमशङ्कितस्त्वमथ बालकलोपनरोषित: ।\nमहदिवाम्रफलं कुचमण्डलं प्रतिचुचूषिथ दुर्विषदूषितम् ॥७॥",
        "index": 10,
        "shloka_num": 7
    },
    {
        "text": "असुभिरेव समं धयति त्वयि स्तनमसौ स्तनितोपमनिस्वना ।\nनिरपतद्भयदायि निजं वपु: प्रतिगता प्रविसार्य भुजावुभौ ॥८॥",
        "index": 11,
        "shloka_num": 8
    },
    {
        "text": "भयदघोषणभीषणविग्रहश्रवणदर्शनमोहितवल्लवे ।\nव्रजपदे तदुर:स्थलखेलनं ननु भवन्तमगृह्णत गोपिका: । ।९॥",
        "index": 12,
        "shloka_num": 9
    },
    {
        "text": "भुवनमङ्गलनामभिरेव ते युवतिभिर्बहुधा कृतरक्षण: ।\nत्वमयि वातनिकेतननाथ मामगदयन् कुरु तावकसेवकम् ॥१०॥",
        "index": 13,
        "shloka_num": 10
    }
]