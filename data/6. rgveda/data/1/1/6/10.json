[
  {
    "text": "७ बार्हस्पत्यो भरद्वाज:  । अग्नि :  । त्रिष्टुप् ; ७ द्विपदा विराट्  ।",
    "index": 0,
    "shloka_num": null
  },
  {
    "text": "पु॒रो वो॑ म॒न्द्रं दि॒व्यं सु॑वृ॒क्तिं प्र॑य॒ति य॒ज्ञे अ॒ग्निम॑ध्व॒रे द॑धिध्वम्  ।",
    "index": 1,
    "shloka_num": null
  },
  {
    "text": "पु॒र उ॒क्थेभि॒: स हि नो॑ वि॒भावा॑ स्वध्व॒रा क॑रति जा॒तवे॑दाः  ॥१॥",
    "index": 2,
    "shloka_num": 1
  },
  {
    "text": "तमु॑ द्युमः पुर्वणीक होत॒रग्ने॑ अ॒ग्निभि॒र्मनु॑ष इधा॒नः  ।",
    "index": 3,
    "shloka_num": null
  },
  {
    "text": "स्तोमं॒ यम॑स्मै म॒मते॑व शू॒षं घृ॒तं न शुचि॑ म॒तय॑: पवन्ते  ॥२॥",
    "index": 4,
    "shloka_num": 2
  },
  {
    "text": "पी॒पाय॒ स श्रव॑सा॒ मर्त्ये॑षु॒ यो अ॒ग्नये॑ द॒दाश॒ विप्र॑ उ॒क्थैः  ।",
    "index": 5,
    "shloka_num": null
  },
  {
    "text": "चि॒त्राभि॒स्तमू॒तिभि॑श्चि॒त्रशो॑चिर्व्र॒जस्य॑ सा॒ता गोम॑तो दधाति  ॥३॥",
    "index": 6,
    "shloka_num": 3
  },
  {
    "text": "आ यः प॒प्रौ जाय॑मान उ॒र्वी दू॑रे॒दृशा॑ भा॒सा कृ॒ष्णाध्वा॑  ।",
    "index": 7,
    "shloka_num": null
  },
  {
    "text": "अध॑ ब॒हु चि॒त् तम॒ ऊर्म्या॑यास्ति॒रः शो॒चिषा॑ ददृशे पाव॒कः  ॥४॥",
    "index": 8,
    "shloka_num": 4
  },
  {
    "text": "नू न॑श्चि॒त्रं पु॑रु॒वाजा॑भिरू॒ती अग्ने॑ र॒यिं म॒घव॑द्भ्यश्च धेहि  ।",
    "index": 9,
    "shloka_num": null
  },
  {
    "text": "ये राध॑सा॒ श्रव॑सा॒ चात्य॒न्यान् त्सु॒वीर्ये॑भिश्चा॒भि सन्ति॒ जना॑न्  ॥५॥",
    "index": 10,
    "shloka_num": 5
  },
  {
    "text": "इ॒मं य॒ज्ञं चनो॑ धा अग्न उ॒शन् यं त॑ आसा॒नो जु॑हु॒ते ह॒विष्मा॑न्  ।",
    "index": 11,
    "shloka_num": null
  },
  {
    "text": "भ॒रद्वा॑जेषु दधिषे सुवृ॒क्तिमवी॒र्वाज॑स्य॒ गध्य॑स्य सा॒तौ  ॥६॥",
    "index": 12,
    "shloka_num": 6
  },
  {
    "text": "वि द्वेषां॑सीनु॒हि व॒र्धयेळां॒ मदे॑म श॒तहि॑माः सु॒वीरा॑:  ॥७॥",
    "index": 13,
    "shloka_num": 7
  }
]
