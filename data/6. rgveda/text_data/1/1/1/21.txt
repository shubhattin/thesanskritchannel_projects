६ मेधातिथिः काण्वः । इन्द्राग्नी । गायत्री ।
इ॒हेन्द्रा॒ग्नी उप॑ ह्वये॒ तयो॒रित् स्तोम॑मुश्मसि  । ता सोमं॑ सोम॒पात॑मा  ॥१॥
ता य॒ज्ञेषु॒ प्र शं॑सतेन्द्रा॒ग्नी शु॑म्भता नरः  । ता गा॑य॒त्रेषु॑ गायत  ॥२॥
ता मि॒त्रस्य॒ प्रश॑स्तय इन्द्रा॒ग्नी ता ह॑वामहे  । सो॒म॒पा सोम॑पीतये  ॥३॥
उ॒ग्रा सन्ता॑ हवामह॒ उपे॒दं सव॑नं सु॒तम्  । इ॒न्द्रा॒ग्नी एह ग॑च्छताम्  ॥४॥
ता म॒हान्ता॒ सद॒स्पती॒ इन्द्रा॑ग्नी॒ रक्ष॑ उब्जतम्  । अप्र॑जाः सन्त्व॒त्रिण॑:  ॥५॥
तेन॑ स॒त्येन॑ जागृत॒मधि॑ प्रचे॒तुने॑ प॒दे  । इन्द्रा॑ग्नी॒ शर्म॑ यच्छतम्  ॥६॥
