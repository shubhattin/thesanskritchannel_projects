[
  {
    "text": "१० एकद्यूर्नौधसः । इन्द्रः, १० देवाः । गायत्री, १० त्रिष्टुप् ।",
    "index": 0,
    "shloka_num": null
  },
  {
    "text": "न॒ह्य१न्यं ब॒ळाक॑रं मर्डि॒तारं॑ शतक्रतो ।\nत्वं न॑ इन्द्र मृळय ॥१॥",
    "index": 1,
    "shloka_num": 1
  },
  {
    "text": "यो नः॒ शश्व॑त्पु॒रावि॒थाऽमृ॑ध्रो॒ वाज॑सातये ।\nस त्वं न॑ इन्द्र मृळय ॥२॥",
    "index": 2,
    "shloka_num": 2
  },
  {
    "text": "किम॒ङ्ग र॑ध्र॒चोद॑नः सुन्वा॒नस्या॑वि॒तेद॑सि ।\nकु॒वित्स्वि॑न्द्र णः॒ शकः॑ ॥३॥",
    "index": 3,
    "shloka_num": 3
  },
  {
    "text": "इन्द्र॒ प्र णो॒ रथ॑मव प॒श्चाच्चि॒त्सन्त॑मद्रिवः ।\nपु॒रस्ता॑देनं मे कृधि ॥४॥",
    "index": 4,
    "shloka_num": 4
  },
  {
    "text": "हन्तो॒ नु किमा॑ससे प्रथ॒मं नो॒ रथं॑ कृधि ।\nउ॒प॒मं वा॑ज॒यु श्रवः॑ ॥५॥",
    "index": 5,
    "shloka_num": 5
  },
  {
    "text": "अवा॑ नो वाज॒युं रथं॑ सु॒करं॑ ते॒ किमित्परि॑ ।\nअ॒स्मान्त्सु जि॒ग्युष॑स्कृधि ॥६॥",
    "index": 6,
    "shloka_num": 6
  },
  {
    "text": "इन्द्र॒ दृह्य॑स्व॒ पूर॑सि भ॒द्रा त॑ एति निष्कृ॒तम् ।\nइ॒यं धीॠ॒त्विया॑वती ॥७॥",
    "index": 7,
    "shloka_num": 7
  },
  {
    "text": "मा सी॑मव॒द्य आ भा॑गु॒र्वी काष्ठा॑ हि॒तं धन॑म् ।\nअ॒पावृ॑क्ता अर॒त्नयः॑ ॥८॥",
    "index": 8,
    "shloka_num": 8
  },
  {
    "text": "तु॒रीयं॒ नाम॑ य॒ज्ञियं॑ य॒दा कर॒स्तदु॑श्मसि ।\nआदित्पति॑र्न ओहसे ॥९॥",
    "index": 9,
    "shloka_num": 9
  },
  {
    "text": "अवी॑वृधद्वो अमृता॒ अम॑न्दीदेक॒द्यूर्दे॑वा उ॒त याश्च॑ देवीः ।\nतस्मा॑ उ॒ राधः॑ कृणुत प्रश॒स्तं प्रा॒तर्म॒क्षू धि॒याव॑सुर्जगम्यात् ॥१०॥",
    "index": 10,
    "shloka_num": 10
  }
]
