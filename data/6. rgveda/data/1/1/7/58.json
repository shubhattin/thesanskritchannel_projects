[
  {
    "text": "६ मैत्रावरुणिर्वसिष्ठ: । मरुत: । त्रिष्टुप् ।",
    "index": 0,
    "shloka_num": null
  },
  {
    "text": "प्र सा॑क॒मुक्षे॑ अर्चता ग॒णाय॒ यो दैव्य॑स्य॒ धाम्न॒स्तुवि॑ष्मान् ।",
    "index": 1,
    "shloka_num": null
  },
  {
    "text": "उ॒त क्षो॑दन्ति॒ रोद॑सी महि॒त्वा नक्ष॑न्ते॒ नाकं॒ निॠ॑तेरवं॒शात् ॥१॥",
    "index": 2,
    "shloka_num": 1
  },
  {
    "text": "ज॒नूश्चि॑द्वो मरुतस्त्वे॒ष्ये॑ण॒ भीमा॑स॒स्तुवि॑मन्य॒वोऽया॑सः ।",
    "index": 3,
    "shloka_num": null
  },
  {
    "text": "प्र ये महो॑भि॒रोज॑सो॒त सन्ति॒ विश्वो॑ वो॒ याम॑न्भयते स्व॒र्दृक् ॥२॥",
    "index": 4,
    "shloka_num": 2
  },
  {
    "text": "बृ॒हद्वयो॑ म॒घव॑द्भ्यो दधात॒ जुजो॑ष॒न्निन्म॒रुत॑: सुष्टु॒तिं न॑: ।",
    "index": 5,
    "shloka_num": null
  },
  {
    "text": "ग॒तो नाध्वा॒ वि ति॑राति ज॒न्तुं प्र ण॑: स्पा॒र्हाभि॑रू॒तिभि॑स्तिरेत ॥३॥",
    "index": 6,
    "shloka_num": 3
  },
  {
    "text": "यु॒ष्मोतो॒ विप्रो॑ मरुतः शत॒स्वी यु॒ष्मोतो॒ अर्वा॒ सहु॑रिः सह॒स्री ।",
    "index": 7,
    "shloka_num": null
  },
  {
    "text": "यु॒ष्मोत॑: स॒म्राळु॒त ह॑न्ति वृ॒त्रं प्र तद्वो॑ अस्तु धूतयो दे॒ष्णम् ॥४॥",
    "index": 8,
    "shloka_num": 4
  },
  {
    "text": "ताँ आ रु॒द्रस्य॑ मी॒ळ्हुषो॑ विवासे कु॒विन्नंस॑न्ते म॒रुत॒: पुन॑र्नः ।",
    "index": 9,
    "shloka_num": null
  },
  {
    "text": "यत्स॒स्वर्ता॑ जिहीळि॒रे यदा॒विरव॒ तदेन॑ ईमहे तु॒राणा॑म् ॥५॥",
    "index": 10,
    "shloka_num": 5
  },
  {
    "text": "प्र सा वा॑चि सुष्टु॒तिर्म॒घोना॑मि॒दं सू॒क्तं म॒रुतो॑ जुषन्त ।",
    "index": 11,
    "shloka_num": null
  },
  {
    "text": "आ॒राच्चि॒द्द्वेषो॑ वृषणो युयोत यू॒यं पा॑त स्व॒स्तिभि॒: सदा॑ नः ॥६॥",
    "index": 12,
    "shloka_num": 6
  }
]
