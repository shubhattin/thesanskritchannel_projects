[
  {
    "text": "२१ वामदेवो गौतमः । इन्द्रः । त्रिष्टुप्, १५ एकपदा विराट् ।",
    "index": 0,
    "shloka_num": null
  },
  {
    "text": "त्वं म॒हाँ इ॑न्द्र॒ तुभ्यं॑ ह॒ क्षा अनु॑ क्ष॒त्रं मं॒हना॑ मन्यत॒ द्यौः ।",
    "index": 1,
    "shloka_num": null
  },
  {
    "text": "त्वं वृ॒त्रं शव॑सा जघ॒न्वान् त्सृ॒जः सिन्धूँ॒रहि॑ना जग्रसा॒नान् ॥१॥",
    "index": 2,
    "shloka_num": 1
  },
  {
    "text": "तव॑ त्वि॒षो जनि॑मन् रेजत॒ द्यौ रेज॒द् भूमि॑र्भि॒यसा॒ स्वस्य॑ म॒न्योः ।",
    "index": 3,
    "shloka_num": null
  },
  {
    "text": "ऋ॒घा॒यन्त॑ सु॒भ्व१: पर्व॑तास॒ आर्द॒न् धन्वा॑नि स॒रय॑न्त॒ आप॑: ॥२॥",
    "index": 4,
    "shloka_num": 2
  },
  {
    "text": "भि॒नद् गि॒रिं शव॑सा॒ वज्र॑मि॒ष्णन्ना॑विष्कृण्वा॒नः स॑हसा॒न ओज॑: ।",
    "index": 5,
    "shloka_num": null
  },
  {
    "text": "वधी॑द् वृ॒त्रं वज्रे॑ण मन्दसा॒नः सर॒न्नापो॒ जव॑सा ह॒तवृ॑ष्णीः ॥३॥",
    "index": 6,
    "shloka_num": 3
  },
  {
    "text": "सु॒वीर॑स्ते जनि॒ता म॑न्यत॒ द्यौरिन्द्र॑स्य क॒र्ता स्वप॑स्तमो भूत् ।",
    "index": 7,
    "shloka_num": null
  },
  {
    "text": "य ईं॑ ज॒जान॑ स्व॒र्यं॑ सु॒वज्र॒मन॑पच्युतं॒ सद॑सो॒ न भूम॑ ॥४॥",
    "index": 8,
    "shloka_num": 4
  },
  {
    "text": "य एक॑ इच्च्या॒वय॑ति॒ प्र भूमा॒ राजा॑ कृष्टी॒नां पु॑रुहू॒त इन्द्र॑: ।",
    "index": 9,
    "shloka_num": null
  },
  {
    "text": "स॒त्यमे॑न॒मनु॒ विश्वे॑ मदन्ति रा॒तिं दे॒वस्य॑ गृण॒तो म॒घोन॑: ॥५॥",
    "index": 10,
    "shloka_num": 5
  },
  {
    "text": "स॒त्रा सोमा॑ अभवन्नस्य॒ विश्वे॑ स॒त्रा मदा॑सो बृह॒तो मदि॑ष्ठाः ।",
    "index": 11,
    "shloka_num": null
  },
  {
    "text": "स॒त्राभ॑वो॒ वसु॑पति॒र्वसू॑नां॒ दत्रे॒ विश्वा॑ अधिथा इन्द्र कृ॒ष्टीः ॥६॥",
    "index": 12,
    "shloka_num": 6
  },
  {
    "text": "त्वमध॑ प्रथ॒मं जाय॑मा॒नोऽमे॒ विश्वा॑ अधिथा इन्द्र कृ॒ष्टीः ।",
    "index": 13,
    "shloka_num": null
  },
  {
    "text": "त्वं प्रति॑ प्र॒वत॑ आ॒शया॑न॒महिं॒ वज्रे॑ण मघव॒न् वि वृ॑श्चः ॥७॥",
    "index": 14,
    "shloka_num": 7
  },
  {
    "text": "स॒त्रा॒हणं॒ दाधृ॑षिं॒ तुम्र॒मिन्द्रं॑ म॒हाम॑पा॒रं वृ॑ष॒भं सु॒वज्र॑म् ।",
    "index": 15,
    "shloka_num": null
  },
  {
    "text": "हन्ता॒ यो वृ॒त्रं सनि॑तो॒त वाजं॒ दाता॑ म॒घानि॑ म॒घवा॑ सु॒राधा॑: ॥८॥",
    "index": 16,
    "shloka_num": 8
  },
  {
    "text": "अ॒यं वृत॑श्चातयते समी॒चीर्य आ॒जिषु॑ म॒घवा॑ शृ॒ण्व एक॑: ।",
    "index": 17,
    "shloka_num": null
  },
  {
    "text": "अ॒यं वाजं॑ भरति॒ यं स॒नोत्य॒स्य प्रि॒यास॑: स॒ख्ये स्या॑म ॥९॥",
    "index": 18,
    "shloka_num": 9
  },
  {
    "text": "अ॒यं शृ॑ण्वे॒ अध॒ जय॑न्नु॒त घ्नन्न॒यमु॒त प्र कृ॑णुते यु॒धा गाः ।",
    "index": 19,
    "shloka_num": null
  },
  {
    "text": "य॒दा स॒त्यं कृ॑णु॒ते म॒न्युमिन्द्रो॒ विश्वं॑ दृ॒ळहं भ॑यत॒ एज॑दस्मात् ॥१०॥",
    "index": 20,
    "shloka_num": 10
  },
  {
    "text": "समिन्द्रो॒ गा अ॑जय॒त् सं हिर॑ण्या॒ सम॑श्वि॒या म॒घवा॒ यो ह॑ पू॒र्वीः ।",
    "index": 21,
    "shloka_num": null
  },
  {
    "text": "ए॒भिर्नृभि॒र्नृत॑मो अस्य शा॒कै रा॒यो वि॑भ॒क्ता स॑म्भ॒रश्च॒ वस्व॑: ॥११॥",
    "index": 22,
    "shloka_num": 11
  },
  {
    "text": "किय॑त् स्वि॒दिन्द्रो॒ अध्ये॑ति मा॒तुः किय॑त् पि॒तुर्ज॑नि॒तुर्यो ज॒जान॑ ।",
    "index": 23,
    "shloka_num": null
  },
  {
    "text": "यो अ॑स्य॒ शुष्मं॑ मुहु॒कैरिय॑र्ति॒ वातो॒ न जू॒तः स्त॒नय॑द्भिर॒भ्रैः ॥१२॥",
    "index": 24,
    "shloka_num": 12
  },
  {
    "text": "क्षि॒यन्तं॑ त्व॒मक्षि॑यन्तं कृणो॒तीय॑र्ति रे॒णुं म॒घवा॑ स॒मोह॑म् ।",
    "index": 25,
    "shloka_num": null
  },
  {
    "text": "वि॒भ॒ञ्ज॒नुर॒शनि॑माँ इव॒ द्यौरु॒त स्तो॒तारं॑ म॒घवा॒ वसौ॑ धात् ॥१३॥",
    "index": 26,
    "shloka_num": 13
  },
  {
    "text": "अ॒यं च॒क्रमि॑षण॒त् सूर्य॑स्य॒ न्येत॑शं रीरमत् ससृमा॒णम् ।",
    "index": 27,
    "shloka_num": null
  },
  {
    "text": "आ कृ॒ष्ण ईं॑ जुहुरा॒णो जि॑घर्ति त्व॒चो बु॒ध्ने रज॑सो अ॒स्य योनौ॑ ॥१४॥",
    "index": 28,
    "shloka_num": 14
  },
  {
    "text": "असि॑क्न्यां॒ यज॑मानो॒ न होता॑ ॥१५॥",
    "index": 29,
    "shloka_num": 15
  },
  {
    "text": "ग॒व्यन्त॒ इन्द्रं॑ स॒ख्याय॒ विप्रा॑ अश्वा॒यन्तो॒ वृष॑णं वा॒जय॑न्तः ।",
    "index": 30,
    "shloka_num": null
  },
  {
    "text": "ज॒नी॒यन्तो॑ जनि॒दामक्षि॑तोति॒मा च्या॑वयामोऽव॒ते न कोश॑म् ॥१६॥",
    "index": 31,
    "shloka_num": 16
  },
  {
    "text": "त्रा॒ता नो॑ बोधि॒ ददृ॑शान आ॒पिर॑भिख्या॒ता म॑र्डि॒ता सो॒म्याना॑म् ।",
    "index": 32,
    "shloka_num": null
  },
  {
    "text": "सखा॑ पि॒ता पि॒तृत॑मः पितॄ॒णां कर्ते॑मु लो॒कमु॑श॒ते व॑यो॒धाः ॥१७॥",
    "index": 33,
    "shloka_num": 17
  },
  {
    "text": "स॒खी॒य॒ताम॑वि॒ता बो॑धि॒ सखा॑ गृणा॒न इ॑न्द्र स्तुव॒ते वयो॑ धाः ।",
    "index": 34,
    "shloka_num": null
  },
  {
    "text": "व॒यं ह्या ते॑ चकृ॒मा स॒बाध॑ आ॒भिः शमी॑भिर्म॒हय॑न्त इन्द्र ॥१८॥",
    "index": 35,
    "shloka_num": 18
  },
  {
    "text": "स्तु॒त इन्द्रो॑ म॒घवा॒ यद्ध॑ वृ॒त्रा भूरी॒ण्येको॑ अप्र॒तीनि॑ हन्ति ।",
    "index": 36,
    "shloka_num": null
  },
  {
    "text": "अ॒स्य प्रि॒यो ज॑रि॒ता यस्य॒ शर्म॒न्नकि॑र्दे॒वा वा॒रय॑न्ते॒ न मर्ता॑: ॥१९॥",
    "index": 37,
    "shloka_num": 19
  },
  {
    "text": "ए॒वा न॒ इन्द्रो॑ म॒घवा॑ विर॒प्शी कर॑त् स॒त्या च॑र्षणी॒धृद॑न॒र्वा ।",
    "index": 38,
    "shloka_num": null
  },
  {
    "text": "त्वं राजा॑ ज॒नुषां॑ धेह्य॒स्मे अधि॒ श्रवो॒ माहि॑नं॒ यज्ज॑रि॒त्रे ॥२०॥",
    "index": 39,
    "shloka_num": 20
  },
  {
    "text": "नू ष्टु॒त इ॑न्द्र॒ नू गृ॑णा॒न इषं॑ जरि॒त्रे न॒द्यो॒३न पी॑पेः ।",
    "index": 40,
    "shloka_num": null
  },
  {
    "text": "अका॑रि ते हरिवो॒ ब्रह्म॒ नव्यं॑ धि॒या स्या॑म र॒थ्य॑: सदा॒साः ॥२१॥",
    "index": 41,
    "shloka_num": 21
  }
]
