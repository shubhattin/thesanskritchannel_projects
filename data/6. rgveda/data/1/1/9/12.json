[
  {
    "text": "९ काश्यपोऽसितो देवलो वा । पवमानः सोमः । गायत्री ।",
    "index": 0,
    "shloka_num": null
  },
  {
    "text": "सोमा॑ असृग्र॒मिन्द॑वः सु॒ता ऋ॒तस्य॒ साद॑ने ।\nइन्द्रा॑य॒ मधु॑मत्तमाः ॥१॥",
    "index": 1,
    "shloka_num": 1
  },
  {
    "text": "अ॒भि विप्रा॑ अनूषत॒ गावो॑ व॒त्सं न मा॒तरः॑ ।\nइन्द्रं॒ सोम॑स्य पी॒तये॑ ॥२॥",
    "index": 2,
    "shloka_num": 2
  },
  {
    "text": "म॒द॒च्युत्क्षे॑ति॒ साद॑ने॒ सिन्धो॑रू॒र्मा वि॑प॒श्चित् ।\nसोमो॑ गौ॒री अधि॑ श्रि॒तः ॥३॥",
    "index": 3,
    "shloka_num": 3
  },
  {
    "text": "दि॒वो नाभा॑ विचक्ष॒णोऽव्यो॒ वारे॑ महीयते ।\nसोमो॒ यः सु॒क्रतुः॑ क॒विः ॥४॥",
    "index": 4,
    "shloka_num": 4
  },
  {
    "text": "यः सोमः॑ क॒लशे॒ष्वाँ अ॒न्तः प॒वित्र॒ आहि॑तः ।\nतमिन्दुः॒ परि॑ षस्वजे ॥५॥",
    "index": 5,
    "shloka_num": 5
  },
  {
    "text": "प्र वाच॒मिन्दु॑रिष्यति समु॒द्रस्याधि॑ वि॒ष्टपि॑ ।\nजिन्व॒न्कोशं॑ मधु॒श्चुत॑म् ॥६॥",
    "index": 6,
    "shloka_num": 6
  },
  {
    "text": "नित्य॑स्तोत्रो॒ वन॒स्पति॑र्धी॒नाम॒न्तः स॑ब॒र्दुघः॑ ।\nहि॒न्वा॒नो मानु॑षा यु॒गा ॥७॥",
    "index": 7,
    "shloka_num": 7
  },
  {
    "text": "अ॒भि प्रि॒या दि॒वस्प॒दा सोमो॑ हिन्वा॒नो अ॑र्षति ।\nविप्र॑स्य॒ धार॑या क॒विः ॥८॥",
    "index": 8,
    "shloka_num": 8
  },
  {
    "text": "आ प॑वमान धारय र॒यिं स॒हस्र॑वर्चसम् ।\nअ॒स्मे इ॑न्दो स्वा॒भुव॑म् ॥९॥",
    "index": 9,
    "shloka_num": 9
  }
]
