[
    {
        "text": "कायेन वाचा मनसेन्द्रियैर्वा बुद्ध्यात्मना वा प्रकृते: स्वभावात् ।\nकरोमि यद्यत् सकलं परस्मै नारायणायेति समर्पयामि ॥",
        "index": 0,
        "shloka_num": null
    },
    {
        "text": "ॐ नमो नारायणाय",
        "index": 1,
        "shloka_num": null
    },
    {
        "text": "अथ श्रीमन्नारायणीयम्",
        "index": 2,
        "shloka_num": null
    },
    {
        "text": "प्रथमम् दशकम्",
        "index": 3,
        "shloka_num": null
    },
    {
        "text": "भगवतः स्वरूपं माहात्म्यं च",
        "index": 4,
        "shloka_num": null
    },
    {
        "text": "सान्द्रानन्दावबोधात्मकमनुपमितं कालदेशावधिभ्यां\nनिर्मुक्तं नित्यमुक्तं निगमशतसहस्रेण निर्भास्यमानम् ।\nअस्पष्टं दृष्टमात्रे पुनरुरुपुरुषार्थात्मकं ब्रह्म तत्वं\nतत्तावद्भाति साक्षाद् गुरुपवनपुरे हन्त भाग्यं जनानाम् ॥ १ ॥",
        "index": 5,
        "shloka_num": 1
    },
    {
        "text": "एवंदुर्लभ्यवस्तुन्यपि सुलभतया हस्तलब्धे यदन्यत्\nतन्वा वाचा धिया वा भजति बत जन: क्षुद्रतैव स्फुटेयम् ।\nएते तावद्वयं तु स्थिरतरमनसा विश्वपीड़ापहत्यै\nनिश्शेषात्मानमेनं गुरुपवनपुराधीशमेवाश्रयाम: ॥ २ ॥",
        "index": 6,
        "shloka_num": 2
    },
    {
        "text": "सत्त्वं यत्तत् पराभ्यामपरिकलनतो निर्मलं तेन तावत्\nभूतैर्भूतेन्द्रियैस्ते वपुरिति बहुश: श्रूयते व्यासवाक्यम्।\nतत् स्वच्छ्त्वाद्यदाच्छादितपरसुखचिद्गर्भनिर्भासरूपं\nतस्मिन् धन्या रमन्ते श्रुतिमतिमधुरे सुग्रहे विग्रहे ते ॥ ३ ॥",
        "index": 7,
        "shloka_num": 3
    },
    {
        "text": "निष्कम्पे नित्यपूर्णे निरवधिपरमानन्दपीयूषरूपे\nनिर्लीनानेकमुक्तावलिसुभगतमे निर्मलब्रह्मसिन्धौ ।\nकल्लोलोल्लासतुल्यं खलु विमलतरं सत्त्वमाहुस्तदात्मा\nकस्मान्नो निष्कलस्त्वं सकल इति वचस्त्वत्कलास्वेव भूमन् ॥ ४ ॥",
        "index": 8,
        "shloka_num": 4
    },
    {
        "text": "निर्व्यापारोऽपि निष्कारणमज भजसे यत्क्रियामीक्षणाख्यां\nतेनैवोदेति लीना प्रकृतिरसतिकल्पाऽपि कल्पादिकाले।\nतस्या: संशुद्धमंशं कमपि तमतिरोधायकं सत्त्वरूपं\nस त्वं धृत्वा दधासि स्वमहिमविभवाकुण्ठ वैकुण्ठ रूपं॥५॥",
        "index": 9,
        "shloka_num": 5
    },
    {
        "text": "तत्ते प्रत्यग्रधाराधरललितकलायावलीकेलिकारं\nलावण्यस्यैकसारं सुकृतिजनदृशां पूर्णपुण्यावतारम्।\nलक्ष्मीनिश्शङ्कलीलानिलयनममृतस्यन्दसन्दोहमन्त:\nसिञ्चत् सञ्चिन्तकानां वपुरनुकलये मारुतागारनाथ ॥६॥",
        "index": 10,
        "shloka_num": 6
    },
    {
        "text": "कष्टा ते सृष्टिचेष्टा बहुतरभवखेदावहा जीवभाजाम्\nइत्येवं पूर्वमालोचितमजित मया नैवमद्याभिजाने।\nनोचेज्जीवा: कथं वा मधुरतरमिदं त्वद्वपुश्चिद्रसार्द्रं\nनेत्रै: श्रोत्रैश्च पीत्वा परमरससुधाम्भोधिपूरे रमेरन्॥७॥",
        "index": 11,
        "shloka_num": 7
    },
    {
        "text": "नम्राणां सन्निधत्ते सततमपि पुरस्तैरनभ्यर्थितान -\nप्यर्थान् कामानजस्रं वितरति परमानन्दसान्द्रां गतिं च।\nइत्थं निश्शेषलभ्यो निरवधिकफल: पारिजातो हरे त्वं\nक्षुद्रं तं शक्रवाटीद्रुममभिलषति व्यर्थमर्थिव्रजोऽयम्॥८॥",
        "index": 12,
        "shloka_num": 8
    },
    {
        "text": "कारुण्यात्काममन्यं ददति खलु परे स्वात्मदस्त्वं विशेषाद्\nऐश्वर्यादीशतेऽन्ये जगति परजने स्वात्मनोऽपीश्वरस्त्वम्।\nत्वय्युच्चैरारमन्ति प्रतिपदमधुरे चेतना: स्फीतभाग्याः\nत्वं चात्माराम एवेत्यतुलगुणगणाधार शौरे नमस्ते॥९॥",
        "index": 13,
        "shloka_num": 9
    },
    {
        "text": "ऐश्वर्यं शङ्करादीश्वरविनियमनं विश्वतेजोहराणां\nतेजस्संहारि वीर्यं विमलमपि यशो निस्पृहैश्चोपगीतम्।\nअङ्गासङ्गा सदा श्रीरखिलविदसि न क्वापि ते सङ्गवार्ता\nतद्वातागारवासिन् मुरहर भगवच्छब्दमुख्याश्रयोऽसि॥१०॥",
        "index": 14,
        "shloka_num": 10
    }
]