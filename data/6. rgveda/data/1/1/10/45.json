[
  {
    "text": "१२ वत्सप्रिर्भालन्दनः । अग्निः । त्रिष्टुप् ।",
    "index": 0,
    "shloka_num": null
  },
  {
    "text": "दि॒वस्परि॑ प्रथ॒मं ज॑ज्ञे अ॒ग्निर॒स्मद्द्वि॒तीयं॒ परि॑ जा॒तवे॑दाः  ।",
    "index": 1,
    "shloka_num": null
  },
  {
    "text": "तृ॒तीय॑म॒प्सु नृ॒मणा॒ अज॑स्र॒मिन्धा॑न एनं जरते स्वा॒धीः  ॥१॥",
    "index": 2,
    "shloka_num": 1
  },
  {
    "text": "वि॒द्मा ते॑ अग्ने त्रे॒धा त्र॒याणि॑ वि॒द्मा ते॒ धाम॒ विभृ॑ता पुरु॒त्रा  ।",
    "index": 3,
    "shloka_num": null
  },
  {
    "text": "वि॒द्मा ते॒ नाम॑ पर॒मं गुहा॒ यद्वि॒द्मा तमुत्सं॒ यत॑ आज॒गन्थ॑  ॥२॥",
    "index": 4,
    "shloka_num": 2
  },
  {
    "text": "स॒मु॒द्रे त्वा॑ नृ॒मणा॑ अ॒प्स्व१न्तर्नृ॒चक्षा॑ ईधे दि॒वो अ॑ग्न॒ ऊध॑न्  ।",
    "index": 5,
    "shloka_num": null
  },
  {
    "text": "तृ॒तीये॑ त्वा॒ रज॑सि तस्थि॒वांस॑म॒पामु॒पस्थे॑ महि॒षा अ॑वर्धन्  ॥३॥",
    "index": 6,
    "shloka_num": 3
  },
  {
    "text": "अक्र॑न्दद॒ग्निः स्त॒नय॑न्निव॒ द्यौः क्षामा॒ रेरि॑हद्वी॒रुध॑: सम॒ञ्जन्  ।",
    "index": 7,
    "shloka_num": null
  },
  {
    "text": "स॒द्यो ज॑ज्ञा॒नो वि हीमि॒द्धो अख्य॒दा रोद॑सी भा॒नुना॑ भात्य॒न्तः  ॥४॥",
    "index": 8,
    "shloka_num": 4
  },
  {
    "text": "श्री॒णामु॑दा॒रो ध॒रुणो॑ रयी॒णां म॑नी॒षाणां॒ प्रार्प॑ण॒: सोम॑गोपाः  ।",
    "index": 9,
    "shloka_num": null
  },
  {
    "text": "वसु॑: सू॒नुः सह॑सो अ॒प्सु राजा॒ वि भा॒त्यग्र॑ उ॒षसा॑मिधा॒नः  ॥५॥",
    "index": 10,
    "shloka_num": 5
  },
  {
    "text": "विश्व॑स्य के॒तुर्भुव॑नस्य॒ गर्भ॒ आ रोद॑सी अपृणा॒ज्जाय॑मानः  ।",
    "index": 11,
    "shloka_num": null
  },
  {
    "text": "वी॒ळुं चि॒दद्रि॑मभिनत्परा॒यञ्जना॒ यद॒ग्निमय॑जन्त॒ पञ्च॑  ॥६॥",
    "index": 12,
    "shloka_num": 6
  },
  {
    "text": "उ॒शिक्पा॑व॒को अ॑र॒तिः सु॑मे॒धा मर्ते॑ष्व॒ग्निर॒मृतो॒ नि धा॑यि  ।",
    "index": 13,
    "shloka_num": null
  },
  {
    "text": "इय॑र्ति धू॒मम॑रु॒षं भरि॑भ्र॒दुच्छु॒क्रेण॑ शो॒चिषा॒ द्यामिन॑क्षन्  ॥७॥",
    "index": 14,
    "shloka_num": 7
  },
  {
    "text": "दृ॒शा॒नो रु॒क्म उ॑र्वि॒या व्य॑द्यौद्दु॒र्मर्ष॒मायु॑: श्रि॒ये रु॑चा॒नः  ।",
    "index": 15,
    "shloka_num": null
  },
  {
    "text": "अ॒ग्निर॒मृतो॑ अभव॒द्वयो॑भि॒र्यदे॑नं॒ द्यौर्ज॒नय॑त्सु॒रेता॑:  ॥८॥",
    "index": 16,
    "shloka_num": 8
  },
  {
    "text": "यस्ते॑ अ॒द्य कृ॒णव॑द्भद्रशोचेऽपू॒पं दे॑व घृ॒तव॑न्तमग्ने  ।",
    "index": 17,
    "shloka_num": null
  },
  {
    "text": "प्र तं न॑य प्रत॒रं वस्यो॒ अच्छा॒ऽभि सु॒म्नं दे॒वभ॑क्तं यविष्ठ  ॥९॥",
    "index": 18,
    "shloka_num": 9
  },
  {
    "text": "आ तं भ॑ज सौश्रव॒सेष्व॑ग्न उ॒क्थउ॑क्थ॒ आ भ॑ज श॒स्यमा॑ने  ।",
    "index": 19,
    "shloka_num": null
  },
  {
    "text": "प्रि॒यः सूर्ये॑ प्रि॒यो अ॒ग्ना भ॑वा॒त्युज्जा॒तेन॑ भि॒नद॒दुज्जनि॑त्वैः  ॥१०॥",
    "index": 20,
    "shloka_num": 10
  },
  {
    "text": "त्वाम॑ग्ने॒ यज॑माना॒ अनु॒ द्यून्विश्वा॒ वसु॑ दधिरे॒ वार्या॑णि  ।",
    "index": 21,
    "shloka_num": null
  },
  {
    "text": "त्वया॑ स॒ह द्रवि॑णमि॒च्छमा॑ना व्र॒जं गोम॑न्तमु॒शिजो॒ वि व॑व्रुः  ॥११॥",
    "index": 22,
    "shloka_num": 11
  },
  {
    "text": "अस्ता॑व्य॒ग्निर्न॒रां सु॒शेवो॑ वैश्वान॒र ऋषि॑भि॒: सोम॑गोपाः  ।",
    "index": 23,
    "shloka_num": null
  },
  {
    "text": "अ॒द्वे॒षे द्यावा॑पृथि॒वी हु॑वेम॒ देवा॑ ध॒त्त र॒यिम॒स्मे सु॒वीर॑म्  ॥१२॥",
    "index": 24,
    "shloka_num": 12
  }
]
