[
  {
    "text": "८ वामदेवो गौतमः । अग्निः । पादपंक्तिः, ४, ६, ७, उष्णिग्वा, ५ महापदपंक्तिः, ८ त्रिष्टुप् ।",
    "index": 0,
    "shloka_num": null
  },
  {
    "text": "अग्ने॒ तम॒द्याऽश्वं॒ न स्तोमैः॒ क्रतुं॒ न भ॒द्रं हृ॑दि॒स्पृश॑म् ।\nऋ॒ध्यामा॑ त॒ ओहैः॑ ॥१॥",
    "index": 1,
    "shloka_num": 1
  },
  {
    "text": "अधा॒ ह्य॑ग्ने॒ क्रतो॑र्भ॒द्रस्य॒ दक्ष॑स्य सा॒धोः ।\nर॒थीर्ऋ॒तस्य॑ बृह॒तो ब॒भूथ॑ ॥२॥",
    "index": 2,
    "shloka_num": 2
  },
  {
    "text": "ए॒भिर्नो॑ अ॒र्कैर्भवा॑ नो अ॒र्वाङ्स्व१र्ण ज्योतिः॑ ।\nअग्ने॒ विश्वे॑भिः सु॒मना॒ अनी॑कैः ॥३॥",
    "index": 3,
    "shloka_num": 3
  },
  {
    "text": "आ॒भिष्टे॑ अ॒द्य गी॒र्भिर्गृ॒णन्तोऽग्ने॒ दाशे॑म ।\nप्र ते॑ दि॒वो न स्त॑नयन्ति॒ शुष्माः॑ ॥४॥",
    "index": 4,
    "shloka_num": 4
  },
  {
    "text": "तव॒ स्वादि॒ष्ठा ऽग्ने॒ संदृ॑ष्टिरि॒दा चि॒दह्न॑ इ॒दा चि॑द॒क्तोः ।\nश्रि॒ये रु॒क्मो न रो॑चत उपा॒के ॥५॥",
    "index": 5,
    "shloka_num": 5
  },
  {
    "text": "घृ॒तं न पू॒तं त॒नूर॑रे॒पाः शुचि॒ हिर॑ण्यम् ।\nतत् ते॑ रु॒क्मो न रो॑चत स्वधावः ॥६॥",
    "index": 6,
    "shloka_num": 6
  },
  {
    "text": "कृ॒तं चि॒द्धि ष्मा॒ सने॑मि॒ द्वेषोऽग्न॑ इ॒नोषि॒ मर्ता॑त् ।\nइ॒त्था यज॑मानादृतावः ॥७॥",
    "index": 7,
    "shloka_num": 7
  },
  {
    "text": "शि॒वा नः॑ स॒ख्या सन्तु॑ भ्रा॒त्रा ऽग्ने॑ दे॒वेषु॑ यु॒ष्मे ।\nसा नो॒ नाभिः॒ सद॑ने॒ सस्मि॒न्नूध॑न् ॥८॥",
    "index": 8,
    "shloka_num": 8
  }
]
