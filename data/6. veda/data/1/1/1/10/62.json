[
  {
    "text": "११ नाभानेदिष्ठो मानवः । विश्वे देवाः, १-६ अंगिरसो वा, ८-११ सावर्णेदानम् । जगती, ५,८,९ अनुष्टुप् प्रगाथः =(६ बृहती, ७ सतोबृहती ) १० गायत्री, ११ त्रिष्टुप् ।",
    "index": 0,
    "shloka_num": null
  },
  {
    "text": "ये य॒ज्ञेन॒ दक्षि॑णया॒ सम॑क्ता॒ इन्द्र॑स्य स॒ख्यम॑मृत॒त्वमा॑न॒श ।\nतेभ्यो॑ भ॒द्रम॑ङ्गिरसो वो अस्तु॒ प्रति॑ गृभ्णीत मान॒वं सु॑मेधसः ॥१॥",
    "index": 1,
    "shloka_num": 1
  },
  {
    "text": "य उ॒दाज॑न्पि॒तरो॑ गो॒मयं॒ वस्वृ॒तेनाभि॑न्दन्परिवत्स॒रे व॒लम् ।\nदी॒र्घा॒यु॒त्वम॑ङ्गिरसो वो अस्तु॒ प्रति॑ गृभ्णीत मान॒वं सु॑मेधसः ॥२॥",
    "index": 2,
    "shloka_num": 2
  },
  {
    "text": "य ऋ॒तेन॒ सूर्य॒मारो॑हयन्दि॒व्यप्र॑थयन्पृथि॒वीं मा॒तरं॒ वि ।\nसु॒प्र॒जा॒स्त्वम॑ङ्गिरसो वो अस्तु॒ प्रति॑ गृभ्णीत मान॒वं सु॑मेधसः ॥३॥",
    "index": 3,
    "shloka_num": 3
  },
  {
    "text": "अ॒यं नाभा॑ वदति व॒ल्गु वो॑ गृ॒हे देव॑पुत्रा ऋषय॒स्तच्छृ॑णोतन ।\nसु॒ब्र॒ह्म॒ण्यम॑ङ्गिरसो वो अस्तु॒ प्रति॑ गृभ्णीत मान॒वं सु॑मेधसः ॥४॥",
    "index": 4,
    "shloka_num": 4
  },
  {
    "text": "विरू॑पास॒ इदृष॑य॒स्त इद्ग॑म्भी॒रवे॑पसः ।\nते अङ्गि॑रसः सू॒नव॒स्ते अ॒ग्नेः परि॑ जज्ञिरे ॥५॥",
    "index": 5,
    "shloka_num": 5
  },
  {
    "text": "ये अ॒ग्नेः परि॑ जज्ञि॒रे विरू॑पासो दि॒वस्परि॑ ।\nनव॑ग्वो॒ नु दश॑ग्वो॒ अङ्गि॑रस्तमो॒ सचा॑ दे॒वेषु॑ मंहते ॥६॥",
    "index": 6,
    "shloka_num": 6
  },
  {
    "text": "इन्द्रे॑ण यु॒जा निः सृ॑जन्त वा॒घतो॑ व्र॒जं गोम॑न्तम॒श्विन॑म् ।\nस॒हस्रं॑ मे॒ दद॑तो अष्टक॒र्ण्य१ः श्रवो॑ दे॒वेष्व॑क्रत ॥७॥",
    "index": 7,
    "shloka_num": 7
  },
  {
    "text": "प्र नू॒नं जा॑यताम॒यं मनु॒स्तोक्मे॑व रोहतु ।\nयः स॒हस्रं॑ श॒ताश्वं॑ स॒द्यो दा॒नाय॒ मंह॑ते ॥८॥",
    "index": 8,
    "shloka_num": 8
  },
  {
    "text": "न तम॑श्नोति॒ कश्च॒न दि॒व इ॑व॒ सान्वा॒रभ॑म् ।\nसा॒व॒र्ण्यस्य॒ दक्षि॑णा॒ वि सिन्धु॑रिव पप्रथे ॥९॥",
    "index": 9,
    "shloka_num": 9
  },
  {
    "text": "उ॒त दा॒सा प॑रि॒विषे॒ स्मद्दि॑ष्टी॒ गोप॑रीणसा ।\nयदु॑स्तु॒र्वश्च॑ मामहे ॥१०॥",
    "index": 10,
    "shloka_num": 10
  },
  {
    "text": "स॒ह॒स्र॒दा ग्रा॑म॒णीर्मा रि॑ष॒न्मनुः॒ सूर्ये॑णास्य॒ यत॑मानैतु॒ दक्षि॑णा ।\nसाव॑र्णेर्दे॒वाः प्र ति॑र॒न्त्वायु॒र्यस्मि॒न्नश्रा॑न्ता॒ अस॑नाम॒ वाज॑म् ॥११॥",
    "index": 11,
    "shloka_num": 11
  }
]
