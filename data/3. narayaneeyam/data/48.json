[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "अष्टचत्वारिंशम् दशकम्",
        "index": 2,
        "shloka_num": null
    },
    {
        "text": "नलकूबर मणिग्रीवयो: शाप मोक्ष:",
        "index": 3,
        "shloka_num": null
    },
    {
        "text": "मुदा सुरौघैस्त्वमुदारसम्मदैरुदीर्य दामोदर इत्यभिष्टुत: ।\nमृदूदर: स्वैरमुलूखले लगन्नदूरतो द्वौ ककुभावुदैक्षथा: ॥१॥",
        "index": 4,
        "shloka_num": 1
    },
    {
        "text": "कुबेरसूनुर्नलकूबराभिध: परो मणिग्रीव इति प्रथां गत: ।\nमहेशसेवाधिगतश्रियोन्मदौ चिरं किल त्वद्विमुखावखेलताम् ॥२॥",
        "index": 5,
        "shloka_num": 2
    },
    {
        "text": "सुरापगायां किल तौ मदोत्कटौ सुरापगायद्बहुयौवतावृतौ ।\nविवाससौ केलिपरौ स नारदो भवत्पदैकप्रवणो निरैक्षत ॥३॥",
        "index": 6,
        "shloka_num": 3
    },
    {
        "text": "भिया प्रियालोकमुपात्तवाससं पुरो निरीक्ष्यापि मदान्धचेतसौ ।\nइमौ भवद्भक्त्युपशान्तिसिद्धये मुनिर्जगौ शान्तिमृते कुत: सुखम् ॥४॥",
        "index": 7,
        "shloka_num": 4
    },
    {
        "text": "युवामवाप्तौ ककुभात्मतां चिरं हरिं निरीक्ष्याथ पदं स्वमाप्नुताम् ।\nइतीरितौ तौ भवदीक्षणस्पृहां गतौ व्रजान्ते ककुभौ बभूवतु: ॥५॥",
        "index": 8,
        "shloka_num": 5
    },
    {
        "text": "अतन्द्रमिन्द्रद्रुयुगं तथाविधं समेयुषा मन्थरगामिना त्वया ।\nतिरायितोलूखलरोधनिर्धुतौ चिराय जीर्णौ परिपातितौ तरू ॥६॥",
        "index": 9,
        "shloka_num": 6
    },
    {
        "text": "अभाजि शाखिद्वितयं यदा त्वया तदैव तद्गर्भतलान्निरेयुषा ।\nमहात्विषा यक्षयुगेन तत्क्षणादभाजि गोविन्द भवानपि स्तवै: ॥७॥",
        "index": 10,
        "shloka_num": 7
    },
    {
        "text": "इहान्यभक्तोऽपि समेष्यति क्रमात् भवन्तमेतौ खलु रुद्रसेवकौ ।\nमुनिप्रसादाद्भवदङ्घ्रिमागतौ गतौ वृणानौ खलु भक्तिमुत्तमाम् ॥८॥",
        "index": 11,
        "shloka_num": 8
    },
    {
        "text": "ततस्तरूद्दारणदारुणारवप्रकम्पिसम्पातिनि गोपमण्डले ।\nविलज्जितत्वज्जननीमुखेक्षिणा व्यमोक्षि नन्देन भवान् विमोक्षद: ॥९॥",
        "index": 12,
        "shloka_num": 9
    },
    {
        "text": "महीरुहोर्मध्यगतो बतार्भको हरे: प्रभावादपरिक्षतोऽधुना ।\nइति ब्रुवाणैर्गमितो गृहं भवान् मरुत्पुराधीश्वर पाहि मां गदात् ॥१०॥",
        "index": 13,
        "shloka_num": 10
    }
]