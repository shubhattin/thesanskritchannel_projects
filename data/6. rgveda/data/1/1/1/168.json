[
  {
    "text": "१० अगस्त्यो मैत्रावरुणिः । मरुतः । जगती, ८-१० त्रिष्टुप् ।",
    "index": 0,
    "shloka_num": null
  },
  {
    "text": "य॒ज्ञाय॑ज्ञा वः सम॒ना तु॑तु॒र्वणि॒र्धियं॑धियं वो देव॒या उ॑ दधिध्वे ।",
    "index": 1,
    "shloka_num": null
  },
  {
    "text": "आ वो॒ऽर्वाच॑: सुवि॒ताय॒ रोद॑स्योर्म॒हे व॑वृत्या॒मव॑से सुवृ॒क्तिभि॑: ॥१॥",
    "index": 2,
    "shloka_num": 1
  },
  {
    "text": "व॒व्रासो॒ न ये स्व॒जाः स्वत॑वस॒ इषं॒ स्व॑रभि॒जाय॑न्त॒ धूत॑यः ।",
    "index": 3,
    "shloka_num": null
  },
  {
    "text": "स॒ह॒स्रिया॑सो अ॒पां नोर्मय॑ आ॒सा गावो॒ वन्द्या॑सो॒ नोक्षण॑: ॥२॥",
    "index": 4,
    "shloka_num": 2
  },
  {
    "text": "सोमा॑सो॒ न ये सु॒तास्तृ॒प्तांश॑वो हृ॒त्सु पी॒तासो॑ दु॒वसो॒ नास॑ते ।",
    "index": 5,
    "shloka_num": null
  },
  {
    "text": "ऐषा॒मंसे॑षु र॒म्भिणी॑व रारभे॒ हस्ते॑षु खा॒दिश्च॑ कृ॒तिश्च॒ सं द॑धे ॥३॥",
    "index": 6,
    "shloka_num": 3
  },
  {
    "text": "अव॒ स्वयु॑क्ता दि॒व आ वृथा॑ ययु॒रम॑र्त्या॒: कश॑या चोदत॒ त्मना॑ ।",
    "index": 7,
    "shloka_num": null
  },
  {
    "text": "अ॒रे॒णव॑स्तुविजा॒ता अ॑चुच्यवुर्दृ॒ळहानि॑ चिन्म॒रुतो॒ भ्राज॑दृष्टयः ॥४॥",
    "index": 8,
    "shloka_num": 4
  },
  {
    "text": "को वो॒ऽन्तर्म॑रुत ऋष्टिविद्युतो॒ रेज॑ति॒ त्मना॒ हन्वे॑व जि॒ह्वया॑ ।",
    "index": 9,
    "shloka_num": null
  },
  {
    "text": "ध॒न्व॒च्युत॑ इ॒षां न याम॑नि पुरु॒प्रैषा॑ अह॒न्यो॒३ नैत॑शः ॥५॥",
    "index": 10,
    "shloka_num": 5
  },
  {
    "text": "क्व॑ स्विद॒स्य रज॑सो म॒हस्परं॒ क्वाव॑रं मरुतो॒ यस्मि॑न्नाय॒य ।",
    "index": 11,
    "shloka_num": null
  },
  {
    "text": "यच्च्या॒वय॑थ विथु॒रेव॒ संहि॑तं॒ व्यद्रि॑णा पतथ त्वे॒षम॑र्ण॒वम् ॥६॥",
    "index": 12,
    "shloka_num": 6
  },
  {
    "text": "सा॒तिर्न वोऽम॑वती॒ स्व॑र्वती त्वे॒षा विपा॑का मरुत॒: पिपि॑ष्वती ।",
    "index": 13,
    "shloka_num": null
  },
  {
    "text": "भ॒द्रा वो॑ रा॒तिः पृ॑ण॒तो न दक्षि॑णा पृथु॒ज्रयी॑ असु॒र्ये॑व॒ जञ्ज॑ती ॥७॥",
    "index": 14,
    "shloka_num": 7
  },
  {
    "text": "प्रति॑ ष्टोभन्ति॒ सिन्ध॑वः प॒विभ्यो॒ यद॒भ्रियां॒ वाच॑मुदी॒रय॑न्ति ।",
    "index": 15,
    "shloka_num": null
  },
  {
    "text": "अव॑ स्मयन्त वि॒द्युत॑: पृथि॒व्यां यदी॑ घृ॒तं म॒रुत॑: प्रुष्णु॒वन्ति॑ ॥८॥",
    "index": 16,
    "shloka_num": 8
  },
  {
    "text": "असू॑त॒ पृश्नि॑र्मह॒ते रणा॑य त्वे॒षम॒यासां॑ म॒रुता॒मनी॑कम् ।",
    "index": 17,
    "shloka_num": null
  },
  {
    "text": "ते स॑प्स॒रासो॑ऽजनय॒न्ताभ्व॒मादित् स्व॒धामि॑षि॒रां पर्य॑पश्यन् ॥९॥",
    "index": 18,
    "shloka_num": 9
  },
  {
    "text": "ए॒ष व॒: स्तोमो॑ मरुत इ॒यं गीर्मा॑न्दा॒र्यस्य॑ मा॒न्यस्य॑ का॒रोः ।",
    "index": 19,
    "shloka_num": null
  },
  {
    "text": "एषा या॑सीष्ट त॒न्वे॑ व॒यां वि॒द्यामे॒षं वृ॒जनं॑ जी॒रदा॑नुम् ॥१०॥",
    "index": 20,
    "shloka_num": 10
  }
]
