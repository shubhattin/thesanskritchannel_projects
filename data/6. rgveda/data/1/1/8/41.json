[
  {
    "text": "१० नाभाक: काण्व: । वरुण : । महापंक्ति: ।",
    "index": 0,
    "shloka_num": null
  },
  {
    "text": "अ॒स्मा ऊ॒ षु प्रभू॑तये॒ वरु॑णाय म॒रुद्भ्योऽर्चा॑ वि॒दुष्ट॑रेभ्यः ।",
    "index": 1,
    "shloka_num": null
  },
  {
    "text": "यो धी॒ता मानु॑षाणां प॒श्वो गा इ॑व॒ रक्ष॑ति॒ नभ॑न्तामन्य॒के स॑मे ॥१॥",
    "index": 2,
    "shloka_num": 1
  },
  {
    "text": "तमू॒ षु स॑म॒ना गि॒रा पि॑तॄ॒णां च॒ मन्म॑भिः ।",
    "index": 3,
    "shloka_num": null
  },
  {
    "text": "ना॒भा॒कस्य॒ प्रश॑स्तिभि॒र्यः सिन्धू॑ना॒मुपो॑द॒ये स॒प्तस्व॑सा॒ स म॑ध्य॒मो नभ॑न्तामन्य॒के स॑मे ॥२॥",
    "index": 4,
    "shloka_num": 2
  },
  {
    "text": "स क्षप॒: परि॑ षस्वजे॒ न्यु१स्रो मा॒यया॑ दधे॒ स विश्वं॒ परि॑ दर्श॒तः ।",
    "index": 5,
    "shloka_num": null
  },
  {
    "text": "तस्य॒ वेनी॒रनु॑ व्र॒तमु॒षस्ति॒स्रो अ॑वर्धय॒न्नभ॑न्तामन्य॒के स॑मे ॥३॥",
    "index": 6,
    "shloka_num": 3
  },
  {
    "text": "यः क॒कुभो॑ निधार॒यः पृ॑थि॒व्यामधि॑ दर्श॒तः ।",
    "index": 7,
    "shloka_num": null
  },
  {
    "text": "स माता॑ पू॒र्व्यं प॒दं तद्वरु॑णस्य॒ सप्त्यं॒ स हि गो॒पा इ॒वेर्यो॒ नभ॑न्तामन्य॒के स॑मे ॥४॥",
    "index": 8,
    "shloka_num": 4
  },
  {
    "text": "यो ध॒र्ता भुव॑नानां॒ य उ॒स्राणा॑मपी॒च्या॒३ वेद॒ नामा॑नि॒ गुह्या॑ ।",
    "index": 9,
    "shloka_num": null
  },
  {
    "text": "स क॒विः काव्या॑ पु॒रु रू॒पं द्यौरि॑व पुष्यति॒ नभ॑न्तामन्य॒के स॑मे ॥५॥",
    "index": 10,
    "shloka_num": 5
  },
  {
    "text": "यस्मि॒न्विश्वा॑नि॒ काव्या॑ च॒क्रे नाभि॑रिव श्रि॒ता ।",
    "index": 11,
    "shloka_num": null
  },
  {
    "text": "त्रि॒तं जू॒ती स॑पर्यत व्र॒जे गावो॒ न सं॒युजे॑ यु॒जे अश्वाँ॑ अयुक्षत॒ नभ॑न्तामन्य॒के स॑मे ॥६॥",
    "index": 12,
    "shloka_num": 6
  },
  {
    "text": "य आ॒स्वत्क॑ आ॒शये॒ विश्वा॑ जा॒तान्ये॑षाम् ।",
    "index": 13,
    "shloka_num": null
  },
  {
    "text": "परि॒ धामा॑नि॒ मर्मृ॑श॒द्वरु॑णस्य पु॒रो गये॒ विश्वे॑ दे॒वा अनु॑ व्र॒तं नभ॑न्तामन्य॒के स॑मे ॥७॥",
    "index": 14,
    "shloka_num": 7
  },
  {
    "text": "स स॑मु॒द्रो अ॑पी॒च्य॑स्तु॒रो द्यामि॑व रोहति॒ नि यदा॑सु॒ यजु॑र्द॒धे ।",
    "index": 15,
    "shloka_num": null
  },
  {
    "text": "स मा॒या अ॒र्चिना॑ प॒दाऽस्तृ॑णा॒न्नाक॒मारु॑ह॒न्नभ॑न्तामन्य॒के स॑मे ॥८॥",
    "index": 16,
    "shloka_num": 8
  },
  {
    "text": "यस्य॑ श्वे॒ता वि॑चक्ष॒णा ति॒स्रो भूमी॑रधिक्षि॒तः ।",
    "index": 17,
    "shloka_num": null
  },
  {
    "text": "त्रिरुत्त॑राणि प॒प्रतु॒र्वरु॑णस्य ध्रु॒वं सद॒: स स॑प्ता॒नामि॑रज्यति॒ नभ॑न्तामन्य॒के स॑मे ॥९॥",
    "index": 18,
    "shloka_num": 9
  },
  {
    "text": "यः श्वे॒ताँ अधि॑निर्णिजश्च॒क्रे कृ॒ष्णाँ अनु॑ व्र॒ता ।",
    "index": 19,
    "shloka_num": null
  },
  {
    "text": "स धाम॑ पू॒र्व्यं म॑मे॒ यः स्क॒म्भेन॒ वि रोद॑सी अ॒जो न द्यामधा॑रय॒न्नभ॑न्तामन्य॒के स॑मे ॥१०॥",
    "index": 20,
    "shloka_num": 10
  }
]
