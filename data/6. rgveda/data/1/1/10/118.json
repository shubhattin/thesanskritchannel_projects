[
  {
    "text": "९ उरुक्षय आमहीयवः । रक्षोहाऽग्निः । गायत्री ।",
    "index": 0,
    "shloka_num": null
  },
  {
    "text": "अग्ने॒ हंसि॒ न्य१त्रिणं॒ दीद्य॒न्मर्त्ये॒ष्वा ।\nस्वे क्षये॑ शुचिव्रत ॥१॥",
    "index": 1,
    "shloka_num": 1
  },
  {
    "text": "उत्ति॑ष्ठसि॒ स्वा॑हुतो घृ॒तानि॒ प्रति॑ मोदसे ।\nयत्त्वा॒ स्रुचः॑ स॒मस्थि॑रन् ॥२॥",
    "index": 2,
    "shloka_num": 2
  },
  {
    "text": "स आहु॑तो॒ वि रो॑चते॒ऽग्निरी॒ळेन्यो॑ गि॒रा ।\nस्रु॒चा प्रती॑कमज्यते ॥३॥",
    "index": 3,
    "shloka_num": 3
  },
  {
    "text": "घृ॒तेना॒ग्निः सम॑ज्यते॒ मधु॑प्रतीक॒ आहु॑तः ।\nरोच॑मानो वि॒भाव॑सुः ॥४॥",
    "index": 4,
    "shloka_num": 4
  },
  {
    "text": "जर॑माणः॒ समि॑ध्यसे दे॒वेभ्यो॑ हव्यवाहन ।\nतं त्वा॑ हवन्त॒ मर्त्याः॑ ॥५॥",
    "index": 5,
    "shloka_num": 5
  },
  {
    "text": "तं म॑र्ता॒ अम॑र्त्यं घृ॒तेना॒ग्निं स॑पर्यत ।\nअदा॑भ्यं गृ॒हप॑तिम् ॥६॥",
    "index": 6,
    "shloka_num": 6
  },
  {
    "text": "अदा॑भ्येन शो॒चिषाऽग्ने॒ रक्ष॒स्त्वं द॑ह ।\nगो॒पा ऋ॒तस्य॑ दीदिहि ॥७॥",
    "index": 7,
    "shloka_num": 7
  },
  {
    "text": "स त्वम॑ग्ने॒ प्रती॑केन॒ प्रत्यो॑ष यातुधा॒न्यः॑ ।\nउ॒रु॒क्षये॑षु॒ दीद्य॑त् ॥८॥",
    "index": 8,
    "shloka_num": 8
  },
  {
    "text": "तं त्वा॑ गी॒र्भिरु॑रु॒क्षया॑ हव्य॒वाहं॒ समी॑धिरे ।\nयजि॑ष्ठं॒ मानु॑षे॒ जने॑ ॥९॥",
    "index": 9,
    "shloka_num": 9
  }
]
