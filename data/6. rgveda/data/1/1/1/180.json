[
  {
    "text": "१-१० अगस्त्यो मैत्रावरुणिः । अश्विनौ । त्रिष्टुप् ।",
    "index": 0,
    "shloka_num": null
  },
  {
    "text": "यु॒वो रजां॑सि सु॒यमा॑सो॒ अश्वा॒ रथो॒ यद्वां॒ पर्यर्णां॑सि॒ दीय॑त्  ।",
    "index": 1,
    "shloka_num": null
  },
  {
    "text": "हि॒र॒ण्यया॑ वां प॒वय॑: प्रुषाय॒न् मध्व॒: पिब॑न्ता उ॒षस॑: सचेथे  ॥१॥",
    "index": 2,
    "shloka_num": 1
  },
  {
    "text": "यु॒वमत्य॒स्याव॑ नक्षथो॒ यद् विप॑त्मनो॒ नर्य॑स्य॒ प्रय॑ज्योः  ।",
    "index": 3,
    "shloka_num": null
  },
  {
    "text": "स्वसा॒ यद् वां विश्वगूर्ती॒ भरा॑ति॒ वाजा॒येट्टे॑ मधुपावि॒षे च॑  ॥२॥",
    "index": 4,
    "shloka_num": 2
  },
  {
    "text": "यु॒वं पय॑ उ॒स्रिया॑यामधत्तं प॒क्वमा॒माया॒मव॒ पूर्व्यं॒ गोः  ।",
    "index": 5,
    "shloka_num": null
  },
  {
    "text": "अ॒न्तर्यद् व॒निनो॑ वामृतप्सू ह्वा॒रो न शुचि॒र्यज॑ते ह॒विष्मा॑न्  ॥३॥",
    "index": 6,
    "shloka_num": 3
  },
  {
    "text": "यु॒वं ह॑ घ॒र्मं मधु॑मन्त॒मत्र॑ये॒ ऽपो न क्षोदो॑ऽवृणीतमे॒षे  ।",
    "index": 7,
    "shloka_num": null
  },
  {
    "text": "तद् वां॑ नरावश्विना॒ पश्व॑इष्टी॒ रथ्ये॑व च॒क्रा प्रति॑ यन्ति॒ मध्व॑:  ॥४॥",
    "index": 8,
    "shloka_num": 4
  },
  {
    "text": "आ वां॑ दा॒नाय॑ ववृतीय दस्रा॒ गोरोहे॑ण तौ॒ग्र्यो न जिव्रि॑:  ।",
    "index": 9,
    "shloka_num": null
  },
  {
    "text": "अ॒पः क्षो॒णी स॑चते॒ माहि॑ना वां जू॒र्णो वा॒मक्षु॒रंह॑सो यजत्रा  ॥५॥",
    "index": 10,
    "shloka_num": 5
  },
  {
    "text": "नि यद् यु॒वेथे॑ नि॒युत॑: सुदानू॒ उप॑ स्व॒धाभि॑: सृजथ॒: पुरं॑धिम्  ।",
    "index": 11,
    "shloka_num": null
  },
  {
    "text": "प्रेष॒द् वेष॒द् वातो॒ न सू॒रिरा म॒हे द॑दे सुव्र॒तो न वाज॑म्  ॥६॥",
    "index": 12,
    "shloka_num": 6
  },
  {
    "text": "व॒यं चि॒द्धि वां॑ जरि॒तार॑: स॒त्या वि॑प॒न्याम॑हे॒ वि प॒णिर्हि॒तावा॑न्  ।",
    "index": 13,
    "shloka_num": null
  },
  {
    "text": "अधा॑ चि॒द्धि ष्मा॑श्विनावनिन्द्या पा॒थो हि ष्मा॑ वृषणा॒वन्ति॑देवम्  ॥७॥",
    "index": 14,
    "shloka_num": 7
  },
  {
    "text": "यु॒वां चि॒द्धि ष्मा॑श्विना॒वनु॒ द्यून् विरु॑द्रस्य प्र॒स्रव॑णस्य सा॒तौ  ।",
    "index": 15,
    "shloka_num": null
  },
  {
    "text": "अ॒गस्त्यो॑ न॒रां नृषु॒ प्रश॑स्त॒: कारा॑धुनीव चितयत् स॒हस्रै॑:  ॥८॥",
    "index": 16,
    "shloka_num": 8
  },
  {
    "text": "प्र यद् वहे॑थे महि॒ना रथ॑स्य॒ प्र स्य॑न्द्रा याथो॒ मनु॑षो॒ न होता॑  ।",
    "index": 17,
    "shloka_num": null
  },
  {
    "text": "ध॒त्तं सू॒रिभ्य॑ उ॒त वा॒ स्वश्व्यं॒ नास॑त्या रयि॒षाच॑: स्याम  ॥९॥",
    "index": 18,
    "shloka_num": 9
  },
  {
    "text": "तं वां॒ रथं॑ व॒यम॒द्या हु॑वेम॒ स्तोमै॑रश्विना सुवि॒ताय॒ नव्य॑म्  ।",
    "index": 19,
    "shloka_num": null
  },
  {
    "text": "अरि॑ष्टनेमिं॒ परि॒ द्यामि॑या॒नं वि॒द्यामे॒षं वृ॒जनं॑ जी॒रदा॑नुम्  ॥१०॥",
    "index": 20,
    "shloka_num": 10
  }
]
