[
  {
    "text": "६ बार्हस्पत्यो भरद्वाज:  । उषा: । त्रिष्टुप्  ।",
    "index": 0,
    "shloka_num": null
  },
  {
    "text": "ए॒षा स्या नो॑ दुहि॒ता दि॑वो॒जाः क्षि॒तीरु॒च्छन्ती॒ मानु॑षीरजीगः  ।",
    "index": 1,
    "shloka_num": null
  },
  {
    "text": "या भा॒नुना॒ रुश॑ता रा॒म्यास्वज्ञा॑यि ति॒रस्तम॑सश्चिद॒क्तून्  ॥१॥",
    "index": 2,
    "shloka_num": 1
  },
  {
    "text": "वि तद्य॑युररुण॒युग्भि॒रश्वै॑श्चि॒त्रं भा॑न्त्यु॒षस॑श्च॒न्द्रर॑थाः  ।",
    "index": 3,
    "shloka_num": null
  },
  {
    "text": "अग्रं॑ य॒ज्ञस्य॑ बृह॒तो नय॑न्ती॒र्वि ता बा॑धन्ते॒ तम॒ ऊर्म्या॑याः  ॥२॥",
    "index": 4,
    "shloka_num": 2
  },
  {
    "text": "श्रवो॒ वाज॒मिष॒मूर्जं॒ वह॑न्ती॒र्नि दा॒शुष॑ उषसो॒ मर्त्या॑य  ।",
    "index": 5,
    "shloka_num": null
  },
  {
    "text": "म॒घोनी॑र्वी॒रव॒त्पत्य॑माना॒ अवो॑ धात विध॒ते रत्न॑म॒द्य  ॥३॥",
    "index": 6,
    "shloka_num": 3
  },
  {
    "text": "इ॒दा हि वो॑ विध॒ते रत्न॒मस्ती॒दा वी॒राय॑ दा॒शुष॑ उषासः  ।",
    "index": 7,
    "shloka_num": null
  },
  {
    "text": "इ॒दा विप्रा॑य॒ जर॑ते॒ यदु॒क्था नि ष्म॒ माव॑ते वहथा पु॒रा चि॑त्  ॥४॥",
    "index": 8,
    "shloka_num": 4
  },
  {
    "text": "इ॒दा हि त॑ उषो अद्रिसानो गो॒त्रा गवा॒मङ्गि॑रसो गृ॒णन्ति॑  ।",
    "index": 9,
    "shloka_num": null
  },
  {
    "text": "व्य१र्केण॑ बिभिदु॒र्ब्रह्म॑णा च स॒त्या नृ॒णाम॑भवद्दे॒वहू॑तिः  ॥५॥",
    "index": 10,
    "shloka_num": 5
  },
  {
    "text": "उ॒च्छा दि॑वो दुहितः प्रत्न॒वन्नो॑ भरद्वाज॒वद्वि॑ध॒ते म॑घोनि  ।",
    "index": 11,
    "shloka_num": null
  },
  {
    "text": "सु॒वीरं॑ र॒यिं गृ॑ण॒ते रि॑रीह्युरुगा॒यमधि॑ धेहि॒ श्रवो॑ नः  ॥६॥",
    "index": 12,
    "shloka_num": 6
  }
]
