[
  {
    "text": "८ ऐन्द्रो वसुक्र: । इन्द्रः ।त्रिष्टुप् ।",
    "index": 0,
    "shloka_num": null
  },
  {
    "text": "वने॒ न वा॒ यो न्य॑धायि चा॒कञ्छुचि॑र्वां॒ स्तोमो॑ भुरणावजीगः ।",
    "index": 1,
    "shloka_num": null
  },
  {
    "text": "यस्येदिन्द्र॑: पुरु॒दिने॑षु॒ होता॑ नृ॒णां नर्यो॒ नृत॑मः क्ष॒पावा॑न् ॥१॥",
    "index": 2,
    "shloka_num": 1
  },
  {
    "text": "प्र ते॑ अ॒स्या उ॒षस॒: प्राप॑रस्या नृ॒तौ स्या॑म॒ नृत॑मस्य नृ॒णाम् ।",
    "index": 3,
    "shloka_num": null
  },
  {
    "text": "अनु॑ त्रि॒शोक॑: श॒तमाव॑ह॒न्नॄन्कुत्से॑न॒ रथो॒ यो अस॑त्सस॒वान् ॥२॥",
    "index": 4,
    "shloka_num": 2
  },
  {
    "text": "कस्ते॒ मद॑ इन्द्र॒ रन्त्यो॑ भू॒द्दुरो॒ गिरो॑ अ॒भ्यु१ग्रो वि धा॑व ।",
    "index": 5,
    "shloka_num": null
  },
  {
    "text": "कद्वाहो॑ अ॒र्वागुप॑ मा मनी॒षा आ त्वा॑ शक्यामुप॒मं राधो॒ अन्नै॑: ॥३॥",
    "index": 6,
    "shloka_num": 3
  },
  {
    "text": "कदु॑ द्यु॒म्नमि॑न्द्र॒ त्वाव॑तो॒ नॄन्कया॑ धि॒या क॑रस॒य कन्न॒ आग॑न् ।",
    "index": 7,
    "shloka_num": null
  },
  {
    "text": "मि॒त्रो न स॒त्य उ॑रुगाय भृ॒त्या अन्ने॑ समस्य॒ यदस॑न्मनी॒षाः ॥४॥",
    "index": 8,
    "shloka_num": 4
  },
  {
    "text": "प्रेर॑य॒ सूरो॒ अर्थं॒ न पा॒रं ये अ॑स्य॒ कामं॑ जनि॒धा इ॑व॒ ग्मन् ।",
    "index": 9,
    "shloka_num": null
  },
  {
    "text": "गिर॑श्च॒ ये ते॑ तुविजात पू॒र्वीर्नर॑ इन्द्र प्रति॒शिक्ष॒न्त्यन्नै॑: ॥५॥",
    "index": 10,
    "shloka_num": 5
  },
  {
    "text": "मात्रे॒ नु ते॒ सुमि॑ते इन्द्र पू॒र्वी द्यौर्म॒ज्मना॑ पृथि॒वी काव्ये॑न ।",
    "index": 11,
    "shloka_num": null
  },
  {
    "text": "वरा॑य ते घृ॒तव॑न्तः सु॒तास॒: स्वाद्म॑न्भवन्तु पी॒तये॒ मधू॑नि ॥६॥",
    "index": 12,
    "shloka_num": 6
  },
  {
    "text": "आ मध्वो॑ अस्मा असिच॒न्नम॑त्र॒मिन्द्रा॑य पू॒र्णं स हि स॒त्यरा॑धाः ।",
    "index": 13,
    "shloka_num": null
  },
  {
    "text": "स वा॑वृधे॒ वरि॑म॒न्ना पृ॑थि॒व्या अ॒भि क्रत्वा॒ नर्य॒: पौंस्यै॑श्च ॥७॥",
    "index": 14,
    "shloka_num": 7
  },
  {
    "text": "व्या॑न॒ळिन्द्र॒: पृत॑ना॒: स्वोजा॒ आस्मै॑ यतन्ते स॒ख्याय॑ पू॒र्वीः ।",
    "index": 15,
    "shloka_num": null
  },
  {
    "text": "आ स्मा॒ रथं॒ न पृत॑नासु तिष्ठ॒ यं भ॒द्रया॑ सुम॒त्या चो॒दया॑से ॥८॥",
    "index": 16,
    "shloka_num": 8
  }
]
