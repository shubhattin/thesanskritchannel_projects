[
  {
    "text": "५ स्वस्त्यात्रेयः । विश्वे देवाः । अनुष्टुप्, ५ पङ्क्तिः ।",
    "index": 0,
    "shloka_num": null
  },
  {
    "text": "विश्वो॑ दे॒वस्य॑ ने॒तुर्मर्तो॑ वुरीत स॒ख्यम् ।\nविश्वो॑ रा॒य इ॑षुध्यति द्यु॒म्नं वृ॑णीत पु॒ष्यसे॑ ॥१॥",
    "index": 1,
    "shloka_num": 1
  },
  {
    "text": "ते ते॑ देव नेत॒र्ये चे॒माँ अ॑नु॒शसे॑ ।\nते रा॒या ते ह्या॒३पृचे॒ सचे॑महि सच॒थ्यैः॑ ॥२॥",
    "index": 2,
    "shloka_num": 2
  },
  {
    "text": "अतो॑ न॒ आ नॄनति॑थी॒नतः॒ पत्नी॑र्दशस्यत ।\nआ॒रे विश्वं॑ पथे॒ष्ठां द्वि॒षो यु॑योतु॒ यूयु॑विः ॥३॥",
    "index": 3,
    "shloka_num": 3
  },
  {
    "text": "यत्र॒ वह्नि॑र॒भिहि॑तो दु॒द्रव॒द् द्रोण्यः॑ प॒शुः ।\nनृ॒मणा॑ वी॒रप॒स्त्योऽर्णा॒ धीरे॑व॒ सनि॑ता ॥४॥",
    "index": 4,
    "shloka_num": 4
  },
  {
    "text": "ए॒ष ते॑ देव नेता॒ रथ॒स्पतिः॒ शं र॒यिः ।\nशं रा॒ये शं स्व॒स्तय॑ इषः॒स्तुतो॑ मनामहे देव॒स्तुतो॑ मनामहे ॥५॥",
    "index": 5,
    "shloka_num": 5
  }
]
