[
  {
    "text": "१२ मैत्रावरुणिर्वसिष्ठ: । १ सूर्य: , २-१२ मित्रावरुणौ । त्रिष्टुप् ।",
    "index": 0,
    "shloka_num": null
  },
  {
    "text": "यद॒द्य सू॑र्य॒ ब्रवोऽना॑गा उ॒द्यन्मि॒त्राय॒ वरु॑णाय स॒त्यम् ।",
    "index": 1,
    "shloka_num": null
  },
  {
    "text": "व॒यं दे॑व॒त्रादि॑ते स्याम॒ तव॑ प्रि॒यासो॑ अर्यमन्गृ॒णन्त॑: ॥१॥",
    "index": 2,
    "shloka_num": 1
  },
  {
    "text": "ए॒ष स्य मि॑त्रावरुणा नृ॒चक्षा॑ उ॒भे उदे॑ति॒ सूर्यो॑ अ॒भि ज्मन् ।",
    "index": 3,
    "shloka_num": null
  },
  {
    "text": "विश्व॑स्य स्था॒तुर्जग॑तश्च गो॒पा ऋ॒जु मर्ते॑षु वृजि॒ना च॒ पश्य॑न् ॥२॥",
    "index": 4,
    "shloka_num": 2
  },
  {
    "text": "अयु॑क्त स॒प्त ह॒रित॑: स॒धस्था॒द्या ईं॒ वह॑न्ति॒ सूर्यं॑ घृ॒ताची॑: ।",
    "index": 5,
    "shloka_num": null
  },
  {
    "text": "धामा॑नि मित्रावरुणा यु॒वाकु॒: सं यो यू॒थेव॒ जनि॑मानि॒ चष्टे॑ ॥३॥",
    "index": 6,
    "shloka_num": 3
  },
  {
    "text": "उद्वां॑ पृ॒क्षासो॒ मधु॑मन्तो अस्थु॒रा सूर्यो॑ अरुहच्छु॒क्रमर्ण॑: ।",
    "index": 7,
    "shloka_num": null
  },
  {
    "text": "यस्मा॑ आदि॒त्या अध्व॑नो॒ रद॑न्ति मि॒त्रो अ॑र्य॒मा वरु॑णः स॒जोषा॑: ॥४॥",
    "index": 8,
    "shloka_num": 4
  },
  {
    "text": "इ॒मे चे॒तारो॒ अनृ॑तस्य॒ भूरे॑र्मि॒त्रो अ॑र्य॒मा वरु॑णो॒ हि सन्ति॑ ।",
    "index": 9,
    "shloka_num": null
  },
  {
    "text": "इ॒म ऋ॒तस्य॑ वावृधुर्दुरो॒णे श॒ग्मास॑: पु॒त्रा अदि॑ते॒रद॑ब्धाः ॥५॥",
    "index": 10,
    "shloka_num": 5
  },
  {
    "text": "इ॒मे मि॒त्रो वरु॑णो दू॒ळभा॑सोऽचे॒तसं॑ चिच्चितयन्ति॒ दक्षै॑: ।",
    "index": 11,
    "shloka_num": null
  },
  {
    "text": "अपि॒ क्रतुं॑ सु॒चेत॑सं॒ वत॑न्तस्ति॒रश्चि॒दंह॑: सु॒पथा॑ नयन्ति ॥६॥",
    "index": 12,
    "shloka_num": 6
  },
  {
    "text": "इ॒मे दि॒वो अनि॑मिषा पृथि॒व्याश्चि॑कि॒त्वांसो॑ अचे॒तसं॑ नयन्ति ।",
    "index": 13,
    "shloka_num": null
  },
  {
    "text": "प्र॒व्रा॒जे चि॑न्न॒द्यो॑ गा॒धम॑स्ति पा॒रं नो॑ अ॒स्य वि॑ष्पि॒तस्य॑ पर्षन् ॥७॥",
    "index": 14,
    "shloka_num": 7
  },
  {
    "text": "यद्गो॒पाव॒ददि॑ति॒: शर्म॑ भ॒द्रं मि॒त्रो यच्छ॑न्ति॒ वरु॑णः सु॒दासे॑ ।",
    "index": 15,
    "shloka_num": null
  },
  {
    "text": "तस्मि॒न्ना तो॒कं तन॑यं॒ दधा॑ना॒ मा क॑र्म देव॒हेळ॑नं तुरासः ॥८॥",
    "index": 16,
    "shloka_num": 8
  },
  {
    "text": "अव॒ वेदिं॒ होत्रा॑भिर्यजेत॒ रिप॒: काश्चि॑द्वरुण॒ध्रुत॒: सः ।",
    "index": 17,
    "shloka_num": null
  },
  {
    "text": "परि॒ द्वेषो॑भिरर्य॒मा वृ॑णक्तू॒रुं सु॒दासे॑ वृषणा उ लो॒कम् ॥९॥",
    "index": 18,
    "shloka_num": 9
  },
  {
    "text": "स॒स्वश्चि॒द्धि समृ॑तिस्त्वे॒ष्ये॑षामपी॒च्ये॑न॒ सह॑सा॒ सह॑न्ते ।",
    "index": 19,
    "shloka_num": null
  },
  {
    "text": "यु॒ष्मद्भि॒या वृ॑षणो॒ रेज॑माना॒ दक्ष॑स्य चिन्महि॒ना मृ॒ळता॑ नः ॥१०॥",
    "index": 20,
    "shloka_num": 10
  },
  {
    "text": "यो ब्रह्म॑णे सुम॒तिमा॒यजा॑ते॒ वाज॑स्य सा॒तौ प॑र॒मस्य॑ रा॒यः ।",
    "index": 21,
    "shloka_num": null
  },
  {
    "text": "सीक्ष॑न्त म॒न्युं म॒घवा॑नो अ॒र्य उ॒रु क्षया॑य चक्रिरे सु॒धातु॑ ॥११॥",
    "index": 22,
    "shloka_num": 11
  },
  {
    "text": "इ॒यं दे॑व पु॒रोहि॑तिर्यु॒वभ्यां॑ य॒ज्ञेषु॑ मित्रावरुणावकारि ।",
    "index": 23,
    "shloka_num": null
  },
  {
    "text": "विश्वा॑नि दु॒र्गा पि॑पृतं ति॒रो नो॑ यू॒यं पा॑त स्व॒स्तिभि॒: सदा॑ नः ॥१२॥",
    "index": 24,
    "shloka_num": 12
  }
]
