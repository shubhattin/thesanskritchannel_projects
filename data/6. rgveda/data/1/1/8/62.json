[
  {
    "text": "१२ प्रगाथो घौर: काण्व: । इन्द्र:  । पंक्ति: , ७-९ बृहती  ।",
    "index": 0,
    "shloka_num": null
  },
  {
    "text": "प्रो अ॑स्मा॒ उप॑स्तुतिं॒ भर॑ता॒ यज्जुजो॑षति  ।",
    "index": 1,
    "shloka_num": null
  },
  {
    "text": "उ॒क्थैरिन्द्र॑स्य॒ माहि॑नं॒ वयो॑ वर्धन्ति सो॒मिनो॑ भ॒द्रा इन्द्र॑स्य रा॒तय॑:  ॥१॥",
    "index": 2,
    "shloka_num": 1
  },
  {
    "text": "अ॒यु॒जो अस॑मो॒ नृभि॒रेक॑: कृ॒ष्टीर॒यास्य॑:  । पू॒र्वीरति॒ प्र वा॑वृधे॒ विश्वा॑ जा॒तान्योज॑सा भ॒द्रा इन्द्र॑स्य रा॒तय॑:  ॥२॥",
    "index": 3,
    "shloka_num": 2
  },
  {
    "text": "अहि॑तेन चि॒दर्व॑ता जी॒रदा॑नुः सिषासति  । प्र॒वाच्य॑मिन्द्र॒ तत्तव॑ वी॒र्या॑णि करिष्य॒तो भ॒द्रा इन्द्र॑स्य रा॒तय॑:  ॥३॥",
    "index": 4,
    "shloka_num": 3
  },
  {
    "text": "आ या॑हि कृ॒णवा॑म त॒ इन्द्र॒ ब्रह्मा॑णि॒ वर्ध॑ना  ।",
    "index": 5,
    "shloka_num": null
  },
  {
    "text": "येभि॑: शविष्ठ चा॒कनो॑ भ॒द्रमि॒ह श्र॑वस्य॒ते भ॒द्रा इन्द्र॑स्य रा॒तय॑:  ॥४॥",
    "index": 6,
    "shloka_num": 4
  },
  {
    "text": "धृ॒ष॒तश्चि॑द्धृ॒षन्मन॑: कृ॒णोषी॑न्द्र॒ यत्त्वम्  । ती॒व्रैः सोमै॑: सपर्य॒तो नमो॑भिः प्रति॒भूष॑तो भ॒द्रा इन्द्र॑स्य रा॒तय॑:  ॥५॥",
    "index": 7,
    "shloka_num": 5
  },
  {
    "text": "अव॑ चष्ट॒ ऋची॑षमोऽव॒ताँ इ॑व॒ मानु॑षः  । जु॒ष्ट्वी दक्ष॑स्य सो॒मिन॒: सखा॑यं कृणुते॒ युजं॑ भ॒द्रा इन्द्र॑स्य रा॒तय॑:  ॥६॥",
    "index": 8,
    "shloka_num": 6
  },
  {
    "text": "विश्वे॑ त इन्द्र वी॒र्यं॑ दे॒वा अनु॒ क्रतुं॑ ददुः  । भुवो॒ विश्व॑स्य॒ गोप॑तिः पुरुष्टुत भ॒द्रा इन्द्र॑स्य रा॒तय॑:  ॥७॥",
    "index": 9,
    "shloka_num": 7
  },
  {
    "text": "गृ॒णे तदि॑न्द्र ते॒ शव॑ उप॒मं दे॒वता॑तये  । यद्धंसि॑ वृ॒त्रमोज॑सा शचीपते भ॒द्रा इन्द्र॑स्य रा॒तय॑:  ॥८॥",
    "index": 10,
    "shloka_num": 8
  },
  {
    "text": "सम॑नेव वपुष्य॒तः कृ॒णव॒न्मानु॑षा यु॒गा  । वि॒दे तदिन्द्र॒श्चेत॑न॒मध॑ श्रु॒तो भ॒द्रा इन्द्र॑स्य रा॒तय॑:  ॥९॥",
    "index": 11,
    "shloka_num": 9
  },
  {
    "text": "उज्जा॒तमि॑न्द्र ते॒ शव॒ उत्त्वामुत्तव॒ क्रतु॑म्  । भूरि॑गो॒ भूरि॑ वावृधु॒र्मघ॑व॒न्तव॒ शर्म॑णि भ॒द्रा इन्द्र॑स्य रा॒तय॑:  ॥१०॥",
    "index": 12,
    "shloka_num": 10
  },
  {
    "text": "अ॒हं च॒ त्वं च॑ वृत्रह॒न्त्सं यु॑ज्याव स॒निभ्य॒ आ  ।",
    "index": 13,
    "shloka_num": null
  },
  {
    "text": "अ॒रा॒ती॒वा चि॑दद्रि॒वोऽनु॑ नौ शूर मंसते भ॒द्रा इन्द्र॑स्य रा॒तय॑:  ॥११",
    "index": 14,
    "shloka_num": null
  },
  {
    "text": "स॒त्यमिद्वा उ॒ तं व॒यमिन्द्रं॑ स्तवाम॒ नानृ॑तम्  ।",
    "index": 15,
    "shloka_num": null
  },
  {
    "text": "म॒हाँ असु॑न्वतो व॒धो भूरि॒ ज्योतीं॑षि सुन्व॒तो भ॒द्रा इन्द्र॑स्य रा॒तय॑:  ॥१२",
    "index": 16,
    "shloka_num": null
  }
]
