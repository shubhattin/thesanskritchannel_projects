[
  {
    "text": "९ अवस्युरात्रेयः । अश्विनौ । पङ्क्तिः ।",
    "index": 0,
    "shloka_num": null
  },
  {
    "text": "प्रति॑ प्रि॒यत॑मं॒ रथं॒ वृष॑णं वसु॒वाह॑नम्  ।",
    "index": 1,
    "shloka_num": null
  },
  {
    "text": "स्तो॒ता वा॑मश्विना॒वृषि॒: स्तोमे॑न॒ प्रति॑ भूषति॒ माध्वी॒ मम॑ श्रुतं॒ हव॑म्  ॥१॥",
    "index": 2,
    "shloka_num": 1
  },
  {
    "text": "अ॒त्याया॑तमश्विना ति॒रो विश्वा॑ अ॒हं सना॑  ।",
    "index": 3,
    "shloka_num": null
  },
  {
    "text": "दस्रा॒ हिर॑ण्यवर्तनी॒ सुषु॑म्ना॒ सिन्धु॑वाहसा॒ माध्वी॒ मम॑ श्रुतं॒ हव॑म्  ॥२॥",
    "index": 4,
    "shloka_num": 2
  },
  {
    "text": "आ नो॒ रत्ना॑नि॒ बिभ्र॑ता॒वश्वि॑ना॒ गच्छ॑तं यु॒वम्  ।",
    "index": 5,
    "shloka_num": null
  },
  {
    "text": "रुद्रा॒ हिर॑ण्यवर्तनी जुषा॒णा वा॑जिनीवसू॒ माध्वी॒ मम॑ श्रुतं॒ हव॑म्  ॥३॥",
    "index": 6,
    "shloka_num": 3
  },
  {
    "text": "सु॒ष्टुभो॑ वां वृषण्वसू॒ रथे॒ वाणी॒च्याहि॑ता  ।",
    "index": 7,
    "shloka_num": null
  },
  {
    "text": "उ॒त वां॑ ककु॒हो मृ॒गः पृक्ष॑: कृणोति वापु॒षो माध्वी॒ मम॑ श्रुतं॒ हव॑म्  ॥४॥",
    "index": 8,
    "shloka_num": 4
  },
  {
    "text": "बो॒धिन्म॑नसा र॒थ्ये॑षि॒रा ह॑वन॒श्रुता॑  ।",
    "index": 9,
    "shloka_num": null
  },
  {
    "text": "विभि॒श्च्यवा॑नमश्विना॒ नि या॑थो॒ अद्व॑याविनं॒ माध्वी॒ मम॑ श्रुतं॒ हव॑म्  ॥५॥",
    "index": 10,
    "shloka_num": 5
  },
  {
    "text": "आ वां॑ नरा मनो॒युजोऽश्वा॑सः प्रुषि॒तप्स॑वः  ।",
    "index": 11,
    "shloka_num": null
  },
  {
    "text": "वयो॑ वहन्तु पी॒तये॑ स॒ह सु॒म्नेभि॑रश्विना॒ माध्वी॒ मम॑ श्रुतं॒ हव॑म्  ॥६॥",
    "index": 12,
    "shloka_num": 6
  },
  {
    "text": "अश्वि॑ना॒वेह ग॑च्छतं॒ नास॑त्या॒ मा वि वे॑नतम्  ।",
    "index": 13,
    "shloka_num": null
  },
  {
    "text": "ति॒रश्चि॑दर्य॒या परि॑ व॒र्तिर्या॑तमदाभ्या॒ माध्वी॒ मम॑ श्रुतं॒ हव॑म्  ॥७॥",
    "index": 14,
    "shloka_num": 7
  },
  {
    "text": "अ॒स्मिन् य॒ज्ञे अ॑दाभ्या जरि॒तारं॑ शुभस्पती  ।",
    "index": 15,
    "shloka_num": null
  },
  {
    "text": "अ॒व॒स्युम॑श्विना यु॒वं गृ॒णन्त॒मुप॑ भूषथो॒ माध्वी॒ मम॑ श्रुतं॒ हव॑म्  ॥८॥",
    "index": 16,
    "shloka_num": 8
  },
  {
    "text": "अभू॑दु॒षा रुश॑त् पशु॒राग्निर॑धाय्यृ॒त्विय॑:  ।",
    "index": 17,
    "shloka_num": null
  },
  {
    "text": "अयो॑जि वां वृषण्वसू॒ रथो॑ दस्रा॒वम॑र्त्यो॒ माध्वी॒ मम॑ श्रुतं॒ हव॑म्  ॥९॥",
    "index": 18,
    "shloka_num": 9
  }
]
