[
  {
    "text": "६ अत्रिः सांख्यः । अश्विनौ । अनुष्टुप् ।",
    "index": 0,
    "shloka_num": null
  },
  {
    "text": "त्यं चि॒दत्रि॑मृत॒जुर॒मर्थ॒मश्वं॒ न यात॑वे ।\nक॒क्षीव॑न्तं॒ यदी॒ पुना॒ रथं॒ न कृ॑णु॒थो नव॑म् ॥१॥",
    "index": 1,
    "shloka_num": 1
  },
  {
    "text": "त्यं चि॒दश्वं॒ न वा॒जिन॑मरे॒णवो॒ यमत्न॑त ।\nदृ॒ळ्हं ग्र॒न्थिं न वि ष्य॑त॒मत्रिं॒ यवि॑ष्ठ॒मा रजः॑ ॥२॥",
    "index": 2,
    "shloka_num": 2
  },
  {
    "text": "नरा॒ दंसि॑ष्ठा॒वत्र॑ये॒ शुभ्रा॒ सिषा॑सतं॒ धियः॑ ।\nअथा॒ हि वां॑ दि॒वो न॑रा॒ पुन॒ स्तोमो॒ न वि॒शसे॑ ॥३॥",
    "index": 3,
    "shloka_num": 3
  },
  {
    "text": "चि॒ते तद्वां॑ सुराधसा रा॒तिः सु॑म॒तिर॑श्विना ।\nआ यन्नः॒ सद॑ने पृ॒थौ सम॑ने॒ पर्ष॑थो नरा ॥४॥",
    "index": 4,
    "shloka_num": 4
  },
  {
    "text": "यु॒वं भु॒ज्युं स॑मु॒द्र आ रज॑सः पा॒र ई॑ङ्खि॒तम् ।\nया॒तमच्छा॑ पत॒त्रिभि॒र्नास॑त्या सा॒तये॑ कृतम् ॥५॥",
    "index": 5,
    "shloka_num": 5
  },
  {
    "text": "आ वां॑ सु॒म्नैः शं॒यू इ॑व॒ मंहि॑ष्ठा॒ विश्व॑वेदसा ।\nसम॒स्मे भू॑षतं न॒रोत्सं॒ न पि॒प्युषी॒रिषः॑ ॥६॥",
    "index": 6,
    "shloka_num": 6
  }
]
