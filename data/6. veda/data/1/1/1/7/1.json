[
  {
    "text": "२५ मैत्रावरुणिर्वसिष्ठः । अग्निः । विराट् ,१९-२५ त्रिष्टुप् ।",
    "index": 0,
    "shloka_num": null
  },
  {
    "text": "अ॒ग्निं नरो॒ दीधि॑तिभिर॒रण्यो॒र्हस्त॑च्युती जनयन्त प्रश॒स्तम् ।\nदू॒रे॒दृशं॑ गृ॒हप॑तिमथ॒र्युम् ॥१॥",
    "index": 1,
    "shloka_num": 1
  },
  {
    "text": "तम॒ग्निमस्ते॒ वस॑वो॒ न्यृ॑ण्वन्त्सुप्रति॒चक्ष॒मव॑से॒ कुत॑श्चित् ।\nद॒क्षाय्यो॒ यो दम॒ आस॒ नित्यः॑ ॥२॥",
    "index": 2,
    "shloka_num": 2
  },
  {
    "text": "प्रेद्धो॑ अग्ने दीदिहि पु॒रो नोऽज॑स्रया सू॒र्म्या॑ यविष्ठ ।\nत्वां शश्व॑न्त॒ उप॑ यन्ति॒ वाजाः॑ ॥३॥",
    "index": 3,
    "shloka_num": 3
  },
  {
    "text": "प्र ते अ॒ग्नयो॒ऽग्निभ्यो॒ वरं॒ निः सु॒वीरा॑सः शोशुचन्त द्यु॒मन्तः॑ ।\nयत्रा॒ नरः॑ स॒मास॑ते सुजा॒ताः ॥४॥",
    "index": 4,
    "shloka_num": 4
  },
  {
    "text": "दा नो॑ अग्ने धि॒या र॒यिं सु॒वीरं॑ स्वप॒त्यं स॑हस्य प्रश॒स्तम् ।\nन यं यावा॒ तर॑ति यातु॒मावा॑न् ॥५॥",
    "index": 5,
    "shloka_num": 5
  },
  {
    "text": "उप॒ यमेति॑ युव॒तिः सु॒दक्षं॑ दो॒षा वस्तो॑र्ह॒विष्म॑ती घृ॒ताची॑ ।\nउप॒ स्वैन॑म॒रम॑तिर्वसू॒युः ॥६॥",
    "index": 6,
    "shloka_num": 6
  },
  {
    "text": "विश्वा॑ अ॒ग्नेऽप॑ द॒हारा॑ती॒र्येभि॒स्तपो॑भि॒रद॑हो॒ जरू॑थम् ।\nप्र नि॑स्व॒रं चा॑तय॒स्वामी॑वाम् ॥७॥",
    "index": 7,
    "shloka_num": 7
  },
  {
    "text": "आ यस्ते॑ अग्न इध॒ते अनी॑कं॒ वसि॑ष्ठ॒ शुक्र॒ दीदि॑वः॒ पाव॑क ।\nउ॒तो न॑ ए॒भिः स्त॒वथै॑रि॒ह स्याः॑ ॥८॥",
    "index": 8,
    "shloka_num": 8
  },
  {
    "text": "वि ये ते॑ अग्ने भेजि॒रे अनी॑कं॒ मर्ता॒ नरः॒ पित्र्या॑सः पुरु॒त्रा ।\nउ॒तो न॑ ए॒भिः सु॒मना॑ इ॒ह स्याः॑ ॥९॥",
    "index": 9,
    "shloka_num": 9
  },
  {
    "text": "इ॒मे नरो॑ वृत्र॒हत्ये॑षु॒ शूरा॒ विश्वा॒ अदे॑वीर॒भि स॑न्तु मा॒याः ।\nये मे॒ धियं॑ प॒नय॑न्त प्रश॒स्ताम् ॥१०॥",
    "index": 10,
    "shloka_num": 10
  },
  {
    "text": "मा शूने॑ अग्ने॒ नि ष॑दाम नृ॒णां माशेष॑सो॒ऽवीर॑ता॒ परि॑ त्वा ।\nप्र॒जाव॑तीषु॒ दुर्या॑सु दुर्य ॥११॥",
    "index": 11,
    "shloka_num": 11
  },
  {
    "text": "यम॒श्वी नित्य॑मुप॒याति॑ य॒ज्ञं प्र॒जाव॑न्तं स्वप॒त्यं क्षयं॑ नः ।\nस्वज॑न्मना॒ शेष॑सा वावृधा॒नम् ॥१२॥",
    "index": 12,
    "shloka_num": 12
  },
  {
    "text": "पा॒हि नो॑ अग्ने र॒क्षसो॒ अजु॑ष्टात्पा॒हि धू॒र्तेरर॑रुषो अघा॒योः ।\nत्वा यु॒जा पृ॑तना॒यूँर॒भि ष्या॑म् ॥१३॥",
    "index": 13,
    "shloka_num": 13
  },
  {
    "text": "सेद॒ग्निर॒ग्नीँरत्य॑स्त्व॒न्यान्यत्र॑ वा॒जी तन॑यो वी॒ळुपा॑णिः ।\nस॒हस्र॑पाथा अ॒क्षरा॑ स॒मेति॑ ॥१४॥",
    "index": 14,
    "shloka_num": 14
  },
  {
    "text": "सेद॒ग्निर्यो व॑नुष्य॒तो नि॒पाति॑ समे॒द्धार॒मंह॑स उरु॒ष्यात् ।\nसु॒जा॒तासः॒ परि॑ चरन्ति वी॒राः ॥१५॥",
    "index": 15,
    "shloka_num": 15
  },
  {
    "text": "अ॒यं सो अ॒ग्निराहु॑तः पुरु॒त्रा यमीशा॑नः॒ समिदि॒न्धे ह॒विष्मा॑न् ।\nपरि॒ यमेत्य॑ध्व॒रेषु॒ होता॑ ॥१६॥",
    "index": 16,
    "shloka_num": 16
  },
  {
    "text": "त्वे अ॑ग्न आ॒हव॑नानि॒ भूरी॑शा॒नास॒ आ जु॑हुयाम॒ नित्या॑ ।\nउ॒भा कृ॒ण्वन्तो॑ वह॒तू मि॒येधे॑ ॥१७॥",
    "index": 17,
    "shloka_num": 17
  },
  {
    "text": "इ॒मो अ॑ग्ने वी॒तत॑मानि ह॒व्या ऽज॑स्रो वक्षि दे॒वता॑ति॒मच्छ॑ ।\nप्रति॑ न ईं सुर॒भीणि॑ व्यन्तु ॥१८॥",
    "index": 18,
    "shloka_num": 18
  },
  {
    "text": "मा नो॑ अग्ने॒ऽवीर॑ते॒ परा॑ दा दु॒र्वास॒सेऽम॑तये॒ मा नो॑ अ॒स्यै ।\nमा नः॑ क्षु॒धे मा र॒क्षस॑ ऋतावो॒ मा नो॒ दमे॒ मा वन॒ आ जु॑हूर्थाः ॥१९॥",
    "index": 19,
    "shloka_num": 19
  },
  {
    "text": "नू मे॒ ब्रह्मा॑ण्यग्न॒ उच्छ॑शाधि॒ त्वं दे॑व म॒घव॑द्भ्यः सुषूदः ।\nरा॒तौ स्या॑मो॒भया॑स॒ आ ते॑ यू॒यं पा॑त स्व॒स्तिभिः॒ सदा॑ नः ॥२०॥",
    "index": 20,
    "shloka_num": 20
  },
  {
    "text": "त्वम॑ग्ने सु॒हवो॑ र॒ण्वसं॑दृक्सुदी॒ती सू॑नो सहसो दिदीहि ।\nमा त्वे सचा॒ तन॑ये॒ नित्य॒ आ ध॒ङ्मा वी॒रो अ॒स्मन्नर्यो॒ वि दा॑सीत् ॥२१॥",
    "index": 21,
    "shloka_num": 21
  },
  {
    "text": "मा नो॑ अग्ने दुर्भृ॒तये॒ सचै॒षु दे॒वेद्धे॑ष्व॒ग्निषु॒ प्र वो॑चः ।\nमा ते॑ अ॒स्मान्दु॑र्म॒तयो॑ भृ॒माच्चि॑द्दे॒वस्य॑ सूनो सहसो नशन्त ॥२२॥",
    "index": 22,
    "shloka_num": 22
  },
  {
    "text": "स मर्तो॑ अग्ने स्वनीक रे॒वानम॑र्त्ये॒ य आ॑जु॒होति॑ ह॒व्यम् ।\nस दे॒वता॑ वसु॒वनिं॑ दधाति॒ यं सू॒रिर॒र्थी पृ॒च्छमा॑न॒ एति॑ ॥२३॥",
    "index": 23,
    "shloka_num": 23
  },
  {
    "text": "म॒हो नो॑ अग्ने सुवि॒तस्य॑ वि॒द्वान्र॒यिं सू॒रिभ्य॒ आ व॑हा बृ॒हन्त॑म् ।\nयेन॑ व॒यं स॑हसाव॒न्मदे॒माऽवि॑क्षितास॒ आयु॑षा सु॒वीराः॑ ॥२४॥",
    "index": 24,
    "shloka_num": 24
  },
  {
    "text": "नू मे॒ ब्रह्मा॑ण्यग्न॒ उच्छ॑शाधि॒ त्वं दे॑व म॒घव॑द्भ्यः सुषूदः ।\nरा॒तौ स्या॑मो॒भया॑स॒ आ ते॑ यू॒यं पा॑त स्व॒स्तिभिः॒ सदा॑ नः ॥२५॥",
    "index": 25,
    "shloka_num": 25
  }
]
