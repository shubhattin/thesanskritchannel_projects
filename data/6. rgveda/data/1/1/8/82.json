[
  {
    "text": "९ कुसीदी काण्व: । विश्वे देवा:  । गायत्री  ।",
    "index": 0,
    "shloka_num": null
  },
  {
    "text": "दे॒वाना॒मिदवो॑ म॒हत्तदा वृ॑णीमहे व॒यम्  । वृष्णा॑म॒स्मभ्य॑मू॒तये॑  ॥१॥",
    "index": 1,
    "shloka_num": 1
  },
  {
    "text": "ते न॑: सन्तु॒ युज॒: सदा॒ वरु॑णो मि॒त्रो अ॑र्य॒मा  । वृ॒धास॑श्च॒ प्रचे॑तसः  ॥२॥",
    "index": 2,
    "shloka_num": 2
  },
  {
    "text": "अति॑ नो विष्पि॒ता पु॒रु नौ॒भिर॒पो न प॑र्षथ  । यू॒यमृ॒तस्य॑ रथ्यः  ॥३॥",
    "index": 3,
    "shloka_num": 3
  },
  {
    "text": "वा॒मं नो॑ अस्त्वर्यमन्वा॒मं व॑रुण॒ शंस्य॑म्  । वा॒मं ह्या॑वृणी॒महे॑  ॥४॥",
    "index": 4,
    "shloka_num": 4
  },
  {
    "text": "वा॒मस्य॒ हि प्र॑चेतस॒ ईशा॑नाशो रिशादसः  । नेमा॑दित्या अ॒घस्य॒ यत्  ॥५॥",
    "index": 5,
    "shloka_num": 5
  },
  {
    "text": "व॒यमिद्व॑: सुदानवः क्षि॒यन्तो॒ यान्तो॒ अध्व॒न्ना  । देवा॑ वृ॒धाय॑ हूमहे  ॥६॥",
    "index": 6,
    "shloka_num": 6
  },
  {
    "text": "अधि॑ न इन्द्रैषां॒ विष्णो॑ सजा॒त्या॑नाम्  । इ॒ता मरु॑तो॒ अश्वि॑ना  ॥७॥",
    "index": 7,
    "shloka_num": 7
  },
  {
    "text": "प्र भ्रा॑तृ॒त्वं सु॑दान॒वोऽध॑ द्वि॒ता स॑मा॒न्या  । मा॒तुर्गर्भे॑ भरामहे  ॥८॥",
    "index": 8,
    "shloka_num": 8
  },
  {
    "text": "यू॒यं हि ष्ठा सु॑दानव॒ इन्द्र॑ज्येष्ठा अ॒भिद्य॑वः  । अधा॑ चिद्व उ॒त ब्रु॑वे  ॥९॥",
    "index": 9,
    "shloka_num": 9
  }
]
