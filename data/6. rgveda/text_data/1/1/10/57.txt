६ बन्धु: श्रुतबन्धुर्विप्रबन्धुर्गौपायनाः ।विश्वेदेवाः । गायत्री ।
मा प्र गा॑म प॒थो व॒यं मा य॒ज्ञादि॑न्द्र सो॒मिन॑:  । मान्त स्थु॑र्नो॒ अरा॑तयः  ॥१॥
यो य॒ज्ञस्य॑ प्र॒साध॑न॒स्तन्तु॑र्दे॒वेष्वात॑तः  । तमाहु॑तं नशीमहि  ॥२॥
मनो॒ न्वा हु॑वामहे नाराशं॒सेन॒ सोमे॑न  । पि॒तॄ॒णां च॒ मन्म॑भिः  ॥३॥
आ त॑ एतु॒ मन॒: पुन॒: क्रत्वे॒ दक्षा॑य जी॒वसे॑  । ज्योक्च॒ सूर्यं॑ दृ॒शे  ॥४॥
पुन॑र्नः पितरो॒ मनो॒ ददा॑तु॒ दैव्यो॒ जन॑:  । जी॒वं व्रातं॑ सचेमहि  ॥५॥
व॒यं सो॑म व्र॒ते तव॒ मन॑स्त॒नूषु॒ बिभ्र॑तः  । प्र॒जाव॑न्तः सचेमहि  ॥६॥
