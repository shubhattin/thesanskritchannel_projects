[
  {
    "text": "६ बार्हस्पत्यो भरद्वाज: । अग्नि : ।त्रिष्टुप्",
    "index": 0,
    "shloka_num": null
  },
  {
    "text": "[ ६ पुरस्ताज्ज्योतिर्वा ] ।",
    "index": 1,
    "shloka_num": null
  },
  {
    "text": "मध्ये॒ होता॑ दुरो॒णे ब॒र्हिषो॒ राळ॒ग्निस्तो॒दस्य॒ रोद॑सी॒ यज॑ध्यै ।",
    "index": 2,
    "shloka_num": null
  },
  {
    "text": "अ॒यं स सू॒नुः सह॑स ऋ॒तावा॑ दू॒रात् सूर्यो॒ न शो॒चिषा॑ ततान ॥१॥",
    "index": 3,
    "shloka_num": 1
  },
  {
    "text": "आ यस्मि॒न् त्वे स्वपा॑के यजत्र॒ यक्ष॑द् राजन् त्स॒र्वता॑तेव॒ नु द्यौः ।",
    "index": 4,
    "shloka_num": null
  },
  {
    "text": "त्रि॒ष॒धस्थ॑स्तत॒रुषो॒ न जंहो॑ ह॒व्या म॒घानि॒ मानु॑षा॒ यज॑ध्यै ॥२॥",
    "index": 5,
    "shloka_num": 2
  },
  {
    "text": "तेजि॑ष्ठा॒ यस्या॑र॒तिर्व॑ने॒राट् तो॒दो अध्व॒न् न वृ॑धसा॒नो अ॑द्यौत् ।",
    "index": 6,
    "shloka_num": null
  },
  {
    "text": "अ॒द्रो॒घो न द्र॑वि॒ता चे॑तति॒ त्मन्नम॑र्त्योऽव॒र्त्र ओष॑धीषु ॥३॥",
    "index": 7,
    "shloka_num": 3
  },
  {
    "text": "सास्माके॑भिरे॒तरी॒ न शू॒षैर॒ग्निः ष्ट॑वे॒ दम॒ आ जा॒तवे॑दाः ।",
    "index": 8,
    "shloka_num": null
  },
  {
    "text": "द्र्व॑न्नो व॒न्वन् क्रत्वा॒ नार्वो॒स्रः पि॒तेव॑ जार॒यायि॑ य॒ज्ञैः ॥४॥",
    "index": 9,
    "shloka_num": 4
  },
  {
    "text": "अध॑ स्मास्य पनयन्ति॒ भासो॒ वृथा॒ यत् तक्ष॑दनु॒याति॑ पृ॒थ्वीम् ।",
    "index": 10,
    "shloka_num": null
  },
  {
    "text": "स॒द्यो यः स्प॒न्द्रो विषि॑तो॒ धवी॑यानृ॒णो न ता॒युरति॒ धन्वा॑ राट् ॥५॥",
    "index": 11,
    "shloka_num": 5
  },
  {
    "text": "स त्वं नो॑ अर्व॒न् निदा॑या॒ विश्वे॑भिरग्ने अ॒ग्निभि॑रिधा॒नः ।",
    "index": 12,
    "shloka_num": null
  },
  {
    "text": "वेषि॑ रा॒यो वि या॑सि दु॒च्छुना॒ मदे॑म श॒तहि॑माः सु॒वीरा॑: ॥६॥",
    "index": 13,
    "shloka_num": 6
  }
]
