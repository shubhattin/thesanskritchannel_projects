[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "द्विनवतितमम् दशकम्",
        "index": 1,
        "shloka_num": null
    },
    {
        "text": "कर्म मिश्र भक्ति:",
        "index": 2,
        "shloka_num": null
    },
    {
        "text": "वेदैस्सर्वाणि कर्माण्यफलपरतया वर्णितानीति बुध्वा",
        "index": 3,
        "shloka_num": null
    },
    {
        "text": "तानि त्वय्यर्पितान्येव हि समनुचरन् यानि नैष्कर्म्यमीश ।\nमा भूद्वेदैर्निषिद्धे कुहचिदपि मन:कर्मवाचां प्रवृत्ति:\nदुर्वर्जं चेदवाप्तं तदपि खलु भवत्यर्पये चित्प्रकाशे ॥१॥",
        "index": 4,
        "shloka_num": 1
    },
    {
        "text": "यस्त्वन्य: कर्मयोगस्तव भजनमयस्तत्र चाभीष्टमूर्तिं\nहृद्यां सत्त्वैकरूपां दृषदि हृदि मृदि क्वापि वा भावयित्वा ।\nपुष्पैर्गन्धैर्निवेद्यैरपि च विरचितै: शक्तितो भक्तिपूतै:\nनित्यं वर्यां सपर्यां विदधदयि विभो त्वत्प्रसादं भजेयम् ॥२॥",
        "index": 5,
        "shloka_num": 2
    },
    {
        "text": "स्त्रीशूद्रास्त्वत्कथादिश्रवणविरहिता आसतां ते दयार्हा:\nत्वत्पादासन्नयातान् द्विजकुलजनुषो हन्त शोचाम्यशान्तान् ।\nवृत्त्यर्थं ते यजन्तो बहुकथितमपि त्वामनाकर्णयन्तो\nदृप्ता विद्याभिजात्यै: किमु न विदधते तादृशं मा कृथा माम् ॥३॥",
        "index": 6,
        "shloka_num": 3
    },
    {
        "text": "पापोऽयं कृष्णरामेत्यभिलपति निजं गूहितुं दुश्चरित्रं\nनिर्लज्जस्यास्य वाचा बहुतरकथनीयानि मे विघ्नितानि ।\nभ्राता मे वन्ध्यशीलो भजति किल सदा विष्णुमित्थं बुधांस्ते\nनिन्दन्त्युच्चैर्हसन्ति त्वयि निहितमतींस्तादृशं मा कृथा माम् ॥४॥",
        "index": 7,
        "shloka_num": 4
    },
    {
        "text": "श्वेतच्छायं कृते त्वां मुनिवरवपुषं प्रीणयन्ते तपोभि:\nत्रेतायां स्रुक्स्रुवाद्यङ्कितमरुणतनुं यज्ञरूपं यजन्ते ।\nसेवन्ते तन्त्रमार्गैर्विलसदरिगदं द्वापरे श्यामलाङ्गं\nनीलं सङ्कीर्तनाद्यैरिह कलिसमये मानुषास्त्वां भजन्ते ॥५॥",
        "index": 8,
        "shloka_num": 5
    },
    {
        "text": "सोऽयं कालेयकालो जयति मुररिपो यत्र सङ्कीर्तनाद्यै:\nनिर्यत्नैरेव मार्गैरखिलद न चिरात्त्वत्प्रसादं भजन्ते ।\nजातास्त्रेताकृतादावपि हि किल कलौ सम्भवं कामयन्ते\nदैवात्तत्रैव जातान् विषयविषरसैर्मा विभो वञ्चयास्मान् ॥६॥",
        "index": 9,
        "shloka_num": 6
    },
    {
        "text": "भक्तास्तावत्कलौ स्युर्द्रमिलभुवि ततो भूरिशस्तत्र चोच्चै:\nकावेरीं ताम्रपर्णीमनु किल कृतमालां च पुण्यां प्रतीचीम् ।\nहा मामप्येतदन्तर्भवमपि च विभो किञ्चिदञ्चद्रसं त्व-\nय्याशापाशैर्निबध्य भ्रमय न भगवन् पूरय त्वन्निषेवाम् ॥७॥",
        "index": 10,
        "shloka_num": 7
    },
    {
        "text": "दृष्ट्वा धर्मद्रुहं तं कलिमपकरुणं प्राङ्महीक्षित् परीक्षित्\nहन्तुं व्याकृष्टखड्गोऽपि न विनिहतवान् सारवेदी गुणांशात् ।\nत्वत्सेवाद्याशु सिद्ध्येदसदिह न तथा त्वत्परे चैष भीरु:\nयत्तु प्रागेव रोगादिभिरपहरते तत्र हा शिक्षयैनम् ॥८॥",
        "index": 11,
        "shloka_num": 8
    },
    {
        "text": "गङ्गा गीता च गायत्र्यपि च तुलसिका गोपिकाचन्दनं तत्\nसालग्रामाभिपूजा परपुरुष तथैकादशी नामवर्णा: ।\nएतान्यष्टाप्ययत्नान्यपि कलिसमये त्वत्प्रसादप्रवृद्ध्या\nक्षिप्रं मुक्तिप्रदानीत्यभिदधुर्ऋषयस्तेषु मां सज्जयेथा: ॥९॥",
        "index": 12,
        "shloka_num": 9
    },
    {
        "text": "देवर्षीणां पितॄणामपि न पुनर्ऋणी किङ्करो वा स भूमन् ।\nयोऽसौ सर्वात्मना त्वां शरणमुपगतस्सर्वकृत्यानि हित्वा ।\nतस्योत्पन्नं विकर्माप्यखिलमपनुदस्येव चित्तस्थितस्त्वं\nतन्मे पापोत्थतापान् पवनपुरपते रुन्धि भक्तिं प्रणीया: ॥१०॥",
        "index": 13,
        "shloka_num": 10
    }
]