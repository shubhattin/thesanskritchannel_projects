[
  {
    "text": "७ अर्चनाना आत्रेयः । मित्रावरुणौ । जगती ।",
    "index": 0,
    "shloka_num": null
  },
  {
    "text": "ऋत॑स्य गोपा॒वधि॑ तिष्ठथो॒ रथं॒ सत्य॑धर्माणा पर॒मे व्यो॑मनि ।",
    "index": 1,
    "shloka_num": null
  },
  {
    "text": "यमत्र॑ मित्रावरु॒णाव॑थो यु॒वं तस्मै॑ वृ॒ष्टिर्मधु॑मत् पिन्वते दि॒वः ॥१॥",
    "index": 2,
    "shloka_num": 1
  },
  {
    "text": "स॒म्राजा॑व॒स्य भुव॑नस्य राजथो॒ मित्रा॑वरुणा वि॒दथे॑ स्व॒र्दृशा॑ ।",
    "index": 3,
    "shloka_num": null
  },
  {
    "text": "वृ॒ष्टिं वां॒ राधो॑ अमृत॒त्वमी॑महे॒ द्यावा॑पृथि॒वी वि च॑रन्ति त॒न्यव॑: ॥२॥",
    "index": 4,
    "shloka_num": 2
  },
  {
    "text": "स॒म्राजा॑ उ॒ग्रा वृ॑ष॒भा दि॒वस्पती॑ पृथि॒व्या मि॒त्रावरु॑णा॒ विच॑र्षणी ।",
    "index": 5,
    "shloka_num": null
  },
  {
    "text": "चि॒त्रेभि॑र॒भ्रैरुप॑ तिष्ठथो॒ रवं॒ द्यां व॑र्षयथो॒ असु॑रस्य मा॒यया॑ ॥३॥",
    "index": 6,
    "shloka_num": 3
  },
  {
    "text": "मा॒या वां॑ मित्रावरुणा दि॒वि श्रि॒ता सूर्यो॒ ज्योति॑श्चरति चि॒त्रमायु॑धम् ।",
    "index": 7,
    "shloka_num": null
  },
  {
    "text": "तम॒भ्रेण॑ वृ॒ष्ट्या गू॑हथो दि॒वि पर्ज॑न्य द्र॒प्सा मधु॑मन्त ईरते ॥४॥",
    "index": 8,
    "shloka_num": 4
  },
  {
    "text": "रथं॑ युञ्जते म॒रुत॑: शु॒भे सु॒खं शूरो॒ न मि॑त्रावरुणा॒ गवि॑ष्टिषु ।",
    "index": 9,
    "shloka_num": null
  },
  {
    "text": "रजां॑सि चि॒त्रा वि च॑रन्ति त॒न्यवो॑ दि॒वः स॑म्राजा॒ पय॑सा न उक्षतम् ॥५॥",
    "index": 10,
    "shloka_num": 5
  },
  {
    "text": "वाचं॒ सु मि॑त्रावरुणा॒विरा॑वतीं प॒र्जन्य॑श्चि॒त्रां व॑दति॒ त्विषी॑मतीम् ।",
    "index": 11,
    "shloka_num": null
  },
  {
    "text": "अ॒भ्रा व॑सत म॒रुत॒: सु मा॒यया॒ द्यां व॑र्षयतमरु॒णाम॑रे॒पस॑म् ॥६॥",
    "index": 12,
    "shloka_num": 6
  },
  {
    "text": "धर्म॑णा मित्रावरुणा विपश्चिता व्र॒ता र॑क्षेथे॒ असु॑रस्य मा॒यया॑ ।",
    "index": 13,
    "shloka_num": null
  },
  {
    "text": "ऋ॒तेन॒ विश्वं॒ भुव॑नं॒ वि रा॑जथ॒: सूर्य॒मा ध॑त्थो दि॒वि चित्र्यं॒ रथ॑म् ॥७॥",
    "index": 14,
    "shloka_num": 7
  }
]
