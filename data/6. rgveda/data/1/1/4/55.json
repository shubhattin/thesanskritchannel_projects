[
  {
    "text": "१० वामदेवो गौतमः । विश्वे देवाः । त्रिष्टुप् ८-१० गायत्री ।",
    "index": 0,
    "shloka_num": null
  },
  {
    "text": "को व॑स्त्रा॒ता व॑सव॒: को व॑रू॒ता द्यावा॑भूमी अदिते॒ त्रासी॑थां नः ।\nसही॑यसो वरुण मित्र॒ मर्ता॒त् को वो॑ऽध्व॒रे वरि॑वो धाति देवाः ॥१॥",
    "index": 1,
    "shloka_num": 1
  },
  {
    "text": "प्र ये धामा॑नि पू॒र्व्याण्यर्चा॒न् वि यदु॒च्छान् वि॑यो॒तारो॒ अमू॑राः ।\nवि॒धा॒तारो॒ वि ते द॑धु॒रज॑स्रा ऋ॒तधी॑तयो रुरुचन्त द॒स्माः ॥२॥",
    "index": 2,
    "shloka_num": 2
  },
  {
    "text": "प्र प॒स्त्या॒३मदि॑तिं॒ सिन्धु॑म॒र्कैः स्व॒स्तिमी॑ळे स॒ख्याय॑ दे॒वीम् ।\nउ॒भे यथा॑ नो॒ अह॑नी नि॒पात॑ उ॒षासा॒नक्ता॑ करता॒मद॑ब्धे ॥३॥",
    "index": 3,
    "shloka_num": 3
  },
  {
    "text": "व्य॑र्य॒मा वरु॑णश्चेति॒ पन्था॑मि॒षस्पति॑: सुवि॒तं गा॒तुम॒ग्निः ।\nइन्द्रा॑विष्णू नृ॒वदु॒ षु स्तवा॑ना॒ शर्म॑ नो यन्त॒मम॑व॒द् वरू॑थम् ॥४॥",
    "index": 4,
    "shloka_num": 4
  },
  {
    "text": "आ पर्व॑तस्य म॒रुता॒मवां॑सि दे॒वस्य॑ त्रा॒तुर॑व्रि॒ भग॑स्य ।\nपात् पति॒र्जन्या॒दंह॑सो नो मि॒त्रो मि॒त्रिया॑दु॒त न॑ उरुष्येत् ॥५॥",
    "index": 5,
    "shloka_num": 5
  },
  {
    "text": "नू रो॑दसी॒ अहि॑ना बु॒ध्न्ये॑न स्तुवी॒त दे॑वी॒ अप्ये॑भिरि॒ष्टैः ।\nस॒मु॒द्रं न सं॒चर॑णे सनि॒ष्यवो॑ घ॒र्मस्व॑रसो न॒द्यो॒३ अप॑ व्रन् ॥६॥",
    "index": 6,
    "shloka_num": 6
  },
  {
    "text": "दे॒वैर्नो॑ दे॒व्यदि॑ति॒र्नि पा॑तु दे॒वस्त्रा॒ता त्रा॑यता॒मप्र॑युच्छन् ।\nन॒हि मि॒त्रस्य॒ वरु॑णस्य धा॒सिमर्हा॑मसि प्र॒मियं॒ सान्व॒ग्नेः ॥७॥",
    "index": 7,
    "shloka_num": 7
  },
  {
    "text": "अ॒ग्निरी॑शे वस॒व्य॑स्या॒ग्निर्म॒हः सौभ॑गस्य ।\nतान्य॒स्मभ्यं॑ रासते ॥८॥",
    "index": 8,
    "shloka_num": 8
  },
  {
    "text": "उषो॑ मघो॒न्या व॑ह॒ सूनृ॑ते॒ वार्या॑ पु॒रु ।\nअ॒स्मभ्यं॑ वाजिनीवति ॥९॥",
    "index": 9,
    "shloka_num": 9
  },
  {
    "text": "तत् सु न॑: सवि॒ता भगो॒ वरु॑णो मि॒त्रो अ॑र्य॒मा ।\nइन्द्रो॑ नो॒ राध॒सा ग॑मत् ॥१०॥",
    "index": 10,
    "shloka_num": 10
  }
]
