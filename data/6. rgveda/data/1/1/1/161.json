[
  {
    "text": "१४ दीर्घतमा औचथ्यः । ऋभवः ।जगती, १४ त्रिष्टुप् ।",
    "index": 0,
    "shloka_num": null
  },
  {
    "text": "किमु॒ श्रेष्ठ॒: किं यवि॑ष्ठो न॒ आज॑ग॒न् किमी॑यते दू॒त्यं १ कद् यदू॑चि॒म ।",
    "index": 1,
    "shloka_num": null
  },
  {
    "text": "न नि॑न्दिम चम॒सं यो म॑हाकु॒लो ऽग्ने॑ भ्रात॒र्द्रुण॒ इद् भू॒तिमू॑दिम ॥१॥",
    "index": 2,
    "shloka_num": 1
  },
  {
    "text": "एकं॑ चम॒सं च॒तुर॑: कृणोतन॒ तद्वो॑ दे॒वा अ॑ब्रुव॒न् तद्व॒ आग॑मम् ।",
    "index": 3,
    "shloka_num": null
  },
  {
    "text": "सौध॑न्वना॒ यद्ये॒वा क॑रि॒ष्यथ॑ सा॒कं दे॒वैर्य॒ज्ञिया॑सो भविष्यथ ॥२॥",
    "index": 4,
    "shloka_num": 2
  },
  {
    "text": "अ॒ग्निं दू॒तं प्रति॒ यदब्र॑वीत॒नाश्व॒: कर्त्वो॒ रथ॑ उ॒तेह कर्त्व॑: ।",
    "index": 5,
    "shloka_num": null
  },
  {
    "text": "धे॒नुः कर्त्वा॑ युव॒शा कर्त्वा॒ द्वा तानि॑ भ्रात॒रनु॑ वः कृ॒त्व्येम॑सि ॥३॥",
    "index": 6,
    "shloka_num": 3
  },
  {
    "text": "च॒कृ॒वांस॑ ऋभव॒स्तद॑पृच्छत॒ क्वेद॑भू॒द् यः स्य दू॒तो न॒ आज॑गन् ।",
    "index": 7,
    "shloka_num": null
  },
  {
    "text": "य॒दावाख्य॑च्चम॒साञ्च॒तुर॑: कृ॒तानादित् त्वष्टा॒ ग्नास्व॒न्तर्न्या॑नजे ॥४॥",
    "index": 8,
    "shloka_num": 4
  },
  {
    "text": "हना॑मैनाँ॒ इति॒ त्वष्टा॒ यदब्र॑वीच्चम॒सं ये दे॑व॒पान॒मनि॑न्दिषुः ।",
    "index": 9,
    "shloka_num": null
  },
  {
    "text": "अ॒न्या नामा॑नि कृण्वते सु॒ते सचाँ॑ अ॒न्यैरे॑नान्क॒न्या॒ ३ नाम॑भिः स्परत् ॥५॥",
    "index": 10,
    "shloka_num": 5
  },
  {
    "text": "इन्द्रो॒ हरी॑ युयु॒जे अ॒श्विना॒ रथं॒ बृह॒स्पति॑र्वि॒श्वरू॑पा॒मुपा॑जत ।",
    "index": 11,
    "shloka_num": null
  },
  {
    "text": "ऋ॒भुर्विभ्वा॒ वाजो॑ दे॒वाँ अ॑गच्छत॒ स्वप॑सो य॒ज्ञियं॑ भा॒गमै॑तन ॥६॥",
    "index": 12,
    "shloka_num": 6
  },
  {
    "text": "निश्चर्म॑णो॒ गाम॑रिणीत धी॒तिभि॒र्या जर॑न्ता युव॒शा ताकृ॑णोतन ।",
    "index": 13,
    "shloka_num": null
  },
  {
    "text": "सौध॑न्वना॒ अश्वा॒दश्व॑मतक्षत यु॒क्त्वा रथ॒मुप॑ दे॒वाँ अ॑यातन ॥७॥",
    "index": 14,
    "shloka_num": 7
  },
  {
    "text": "इ॒दमु॑द॒कं पि॑ब॒तेत्य॑ब्रवीतने॒दं वा॑ घा पिबता मुञ्ज॒नेज॑नम् ।",
    "index": 15,
    "shloka_num": null
  },
  {
    "text": "सौध॑न्वना॒ यदि॒ तन्नेव॒ हर्य॑थ तृ॒तीये॑ घा॒ सव॑ने मादयाध्वै ॥८॥",
    "index": 16,
    "shloka_num": 8
  },
  {
    "text": "आपो॒ भूयि॑ष्ठा॒ इत्येको॑ अब्रवीद॒ग्निर्भूयि॑ष्ठ॒ इत्य॒न्यो अ॑ब्रवीत् ।",
    "index": 17,
    "shloka_num": null
  },
  {
    "text": "व॒ध॒र्यन्तीं॑ ब॒हुभ्य॒: प्रैको॑ अब्रवीदृ॒ता वद॑न्तश्चम॒साँ अ॑पिंशत ॥९॥",
    "index": 18,
    "shloka_num": 9
  },
  {
    "text": "श्रो॒णामेक॑ उद॒कं गामवा॑जति मां॒समेक॑: पिंशति सू॒नयाभृ॑तम् ।",
    "index": 19,
    "shloka_num": null
  },
  {
    "text": "आ नि॒म्रुच॒: शकृ॒देको॒ अपा॑भर॒त् किं स्वि॑त् पु॒त्रेभ्य॑: पि॒तरा॒ उपा॑वतुः ॥१०॥",
    "index": 20,
    "shloka_num": 10
  },
  {
    "text": "उ॒द्वत्स्व॑स्मा अकृणोतना॒ तृणं॑ नि॒वत्स्व॒पः स्व॑प॒स्यया॑ नरः ।",
    "index": 21,
    "shloka_num": null
  },
  {
    "text": "अगो॑ह्यस्य॒ यदस॑स्तना गृ॒हे तद॒द्येदमृ॑भवो॒ नानु॑ गच्छथ ॥११॥",
    "index": 22,
    "shloka_num": 11
  },
  {
    "text": "स॒म्मील्य॒ यद् भुव॑ना प॒र्यस॑र्पत॒ क्व॑ स्वित् ता॒त्या पि॒तरा॑ व आसतुः ।",
    "index": 23,
    "shloka_num": null
  },
  {
    "text": "अश॑पत॒ यः क॒रस्नं॑ व आद॒दे यः प्राब्र॑वी॒त् प्रो तस्मा॑ अब्रवीतन ॥१२॥",
    "index": 24,
    "shloka_num": 12
  },
  {
    "text": "सु॒षु॒प्वांस॑ ऋभव॒स्तद॑पृच्छ॒तागो॑ह्य॒ क इ॒दं नो॑ अबूबुधत् ।",
    "index": 25,
    "shloka_num": null
  },
  {
    "text": "श्वानं॑ ब॒स्तो बो॑धयि॒तार॑मब्रवीत् संवत्स॒र इ॒दम॒द्या व्य॑ख्यत ॥१३॥",
    "index": 26,
    "shloka_num": 13
  },
  {
    "text": "दि॒वा या॑न्ति म॒रुतो॒ भूम्या॒ग्निर॒यं वातो॑ अ॒न्तरि॑क्षेण याति ।",
    "index": 27,
    "shloka_num": null
  },
  {
    "text": "अ॒द्भिर्या॑ति॒ वरु॑णः समु॒द्रैर्यु॒ष्माँ इ॒च्छन्त॑: शवसो नपातः ॥१४॥",
    "index": 28,
    "shloka_num": 14
  }
]
