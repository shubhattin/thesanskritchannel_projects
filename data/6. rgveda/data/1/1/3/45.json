[
  {
    "text": "५ गाथिनो विश्वामित्रः । इन्द्रः । बृहती ।",
    "index": 0,
    "shloka_num": null
  },
  {
    "text": "आ म॒न्द्रैरि॑न्द्र॒ हरि॑भिर्या॒हि म॒यूर॑रोमभिः ।",
    "index": 1,
    "shloka_num": null
  },
  {
    "text": "मा त्वा॒ के चि॒न्नि य॑म॒न्विं न पा॒शिनोऽति॒ धन्वे॑व॒ ताँ इ॑हि ॥१॥",
    "index": 2,
    "shloka_num": 1
  },
  {
    "text": "वृ॒त्र॒खा॒दो व॑लंरु॒जः पु॒रां द॒र्मो अ॒पाम॒जः ।",
    "index": 3,
    "shloka_num": null
  },
  {
    "text": "स्थाता॒ रथ॑स्य॒ हर्यो॑रभिस्व॒र इन्द्रो॑ दृ॒ळहा चि॑दारु॒जः ॥२॥",
    "index": 4,
    "shloka_num": 2
  },
  {
    "text": "ग॒म्भी॒राँ उ॑द॒धीँरि॑व॒ क्रतुं॑ पुष्यसि॒ गा इ॑व ।",
    "index": 5,
    "shloka_num": null
  },
  {
    "text": "प्र सु॑गो॒पा यव॑सं धे॒नवो॑ यथा ह्र॒दं कु॒ल्या इ॑वाशत ॥३॥",
    "index": 6,
    "shloka_num": 3
  },
  {
    "text": "आ न॒स्तुजं॑ र॒यिं भ॒रांशं॒ न प्र॑तिजान॒ते ।",
    "index": 7,
    "shloka_num": null
  },
  {
    "text": "वृ॒क्षं प॒क्वं फल॑म॒ङ्कीव॑ धूनु॒हीन्द्र॑ स॒म्पार॑णं॒ वसु॑ ॥४॥",
    "index": 8,
    "shloka_num": 4
  },
  {
    "text": "स्व॒युरि॑न्द्र स्व॒राळ॑सि॒ स्मद्दि॑ष्टि॒: स्वय॑शस्तरः ।",
    "index": 9,
    "shloka_num": null
  },
  {
    "text": "स वा॑वृधा॒न ओज॑सा पुरुष्टुत॒ भवा॑ नः सु॒श्रव॑स्तमः ॥५॥",
    "index": 10,
    "shloka_num": 5
  }
]
