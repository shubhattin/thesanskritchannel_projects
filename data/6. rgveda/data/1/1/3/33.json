[
  {
    "text": "१३ गाथिनो विश्वामित्रः, ४, ६, ८, १० नद्यः ऋषिकाः । नद्यः, ४, ८, १० विश्वामित्रः, ६, ७ इन्द्रः । त्रिष्टुप्, १३ अनुष्टुप्  ।",
    "index": 0,
    "shloka_num": null
  },
  {
    "text": "प्र पर्व॑तानामुश॒ती उ॒पस्था॒दश्वे॑ इव॒ विषि॑ते॒ हास॑माने  ।",
    "index": 1,
    "shloka_num": null
  },
  {
    "text": "गावे॑व शु॒भ्रे मा॒तरा॑ रिहा॒णे विपा॑ट् छुतु॒द्री पय॑सा जवेते  ॥१॥",
    "index": 2,
    "shloka_num": 1
  },
  {
    "text": "इन्द्रे॑षिते प्रस॒वं भिक्ष॑माणे॒ अच्छा॑ समु॒द्रं र॒थ्ये॑व याथः  ।",
    "index": 3,
    "shloka_num": null
  },
  {
    "text": "स॒मा॒रा॒णे ऊ॒र्मिभि॒: पिन्व॑माने अ॒न्या वा॑म॒न्यामप्ये॑ति शुभ्रे  ॥२॥",
    "index": 4,
    "shloka_num": 2
  },
  {
    "text": "अच्छा॒ सिन्धुं॑ मा॒तृत॑मामयासं॒ विपा॑शमु॒र्वीं सु॒भगा॑मगन्म  ।",
    "index": 5,
    "shloka_num": null
  },
  {
    "text": "व॒त्समि॑व मा॒तरा॑ संरिहा॒णे स॑मा॒नं योनि॒मनु॑ सं॒चर॑न्ती  ॥३॥",
    "index": 6,
    "shloka_num": 3
  },
  {
    "text": "ए॒ना व॒यं पय॑सा॒ पिन्व॑माना॒ अनु॒ योनिं॑ दे॒वकृ॑तं॒ चर॑न्तीः  ।",
    "index": 7,
    "shloka_num": null
  },
  {
    "text": "न वर्त॑वे प्रस॒वः सर्ग॑तक्तः किं॒युर्विप्रो॑ न॒द्यो॑ जोहवीति  ॥४॥",
    "index": 8,
    "shloka_num": 4
  },
  {
    "text": "रम॑ध्वं मे॒ वच॑से सो॒म्याय॒ ऋता॑वरी॒रुप॑ मुहू॒र्तमेवै॑:  ।",
    "index": 9,
    "shloka_num": null
  },
  {
    "text": "प्र सिन्धु॒मच्छा॑ बृह॒ती म॑नी॒षा ऽव॒स्युर॑ह्वे कुशि॒कस्य॑ सू॒नुः  ॥५॥",
    "index": 10,
    "shloka_num": 5
  },
  {
    "text": "इन्द्रो॑ अ॒स्माँ अ॑रद॒द् वज्र॑बाहु॒रपा॑हन् वृ॒त्रं प॑रि॒धिं न॒दीना॑म्  ।",
    "index": 11,
    "shloka_num": null
  },
  {
    "text": "दे॒वो॑ऽनयत् सवि॒ता सु॑पा॒णिस्तस्य॑ व॒यं प्र॑स॒वे या॑म उ॒र्वीः  ॥६॥",
    "index": 12,
    "shloka_num": 6
  },
  {
    "text": "प्र॒वाच्यं॑ शश्व॒धा वी॒र्यं१ तदिन्द्र॑स्य॒ कर्म॒ यदहिं॑ विवृ॒श्चत्  ।",
    "index": 13,
    "shloka_num": null
  },
  {
    "text": "वि वज्रे॑ण परि॒षदो॑ जघा॒नाऽऽय॒न्नापोऽय॑नमि॒च्छमा॑नाः  ॥७॥",
    "index": 14,
    "shloka_num": 7
  },
  {
    "text": "ए॒तद् वचो॑ जरित॒र्मापि॑ मृष्ठा॒ आ यत् ते॒ घोषा॒नुत्त॑रा यु॒गानि॑  ।",
    "index": 15,
    "shloka_num": null
  },
  {
    "text": "उ॒क्थेषु॑ कारो॒ प्रति॑ नो जुषस्व॒ मा नो॒ नि क॑: पुरुष॒त्रा नम॑स्ते  ॥८॥",
    "index": 16,
    "shloka_num": 8
  },
  {
    "text": "ओ षु स्व॑सारः का॒रवे॑ शृणोत य॒यौ वो॑ दू॒रादन॑सा॒ रथे॑न  ।",
    "index": 17,
    "shloka_num": null
  },
  {
    "text": "नि षू न॑मध्वं॒ भव॑ता सुपा॒रा अ॑धोअ॒क्षाः सि॑न्धवः स्रो॒त्याभि॑:  ॥९॥",
    "index": 18,
    "shloka_num": 9
  },
  {
    "text": "आ ते॑ कारो शृणवामा॒ वचां॑सि य॒याथ॑ दू॒रादन॑सा॒ रथे॑न  ।",
    "index": 19,
    "shloka_num": null
  },
  {
    "text": "नि ते॑ नंसै पीप्या॒नेव॒ योषा॒ मर्या॑येव क॒न्या॑ शश्व॒चै ते॑  ॥१०॥ ॥",
    "index": 20,
    "shloka_num": null
  },
  {
    "text": "यद॒ङ्ग त्वा॑ भर॒ताः सं॒तरे॑युर्ग॒व्यन् ग्राम॑ इषि॒त इन्द्र॑जूतः  ।",
    "index": 21,
    "shloka_num": null
  },
  {
    "text": "अर्षा॒दह॑ प्रस॒वः सर्ग॑तक्त॒ आ वो॑ वृणे सुम॒तिं य॒ज्ञिया॑नाम्  ॥११॥ ॥",
    "index": 22,
    "shloka_num": null
  },
  {
    "text": "अता॑रिषुर्भर॒ता ग॒व्यव॒: समभ॑क्त॒ विप्र॑: सुम॒तिं न॒दीना॑म्  ।",
    "index": 23,
    "shloka_num": null
  },
  {
    "text": "प्र पि॑न्वध्वमि॒षय॑न्तीः सु॒राधा॒ आ व॒क्षणा॑: पृ॒णध्वं॑ या॒त शीभ॑म्  ॥१२॥",
    "index": 24,
    "shloka_num": 12
  },
  {
    "text": "उद् व॑ ऊ॒र्मिः शम्या॑ ह॒न्त्वापो॒ योक्त्रा॑णि मुञ्चत  ।",
    "index": 25,
    "shloka_num": null
  },
  {
    "text": "मादु॑ष्कृतौ॒ व्ये॑नसा॒ ऽघ्न्यौ शून॒मार॑ताम्  ॥१३॥",
    "index": 26,
    "shloka_num": 13
  }
]
