[
  {
    "text": "८ परुच्छेपो दैवोदासिः  । अग्निः । अत्यष्टिः ।",
    "index": 0,
    "shloka_num": null
  },
  {
    "text": "अ॒यं जा॑यत॒ मनु॑षो॒ धरी॑मणि॒ होता॒ यजि॑ष्ठ उ॒शिजा॒मनु॑ व्र॒तम॒ग्निः स्वमनु॑ व्र॒तम्  ।",
    "index": 1,
    "shloka_num": null
  },
  {
    "text": "वि॒श्वश्रु॑ष्टिः सखीय॒ते र॒यिरि॑व श्रवस्य॒ते  ।",
    "index": 2,
    "shloka_num": null
  },
  {
    "text": "अद॑ब्धो॒ होता॒ नि ष॑ददि॒ळस्प॒दे परि॑वीत इ॒ळस्प॒दे  ॥१॥",
    "index": 3,
    "shloka_num": 1
  },
  {
    "text": "तं य॑ज्ञ॒साध॒मपि॑ वातयामस्यृ॒तस्य॑ प॒था नम॑सा ह॒विष्म॑ता दे॒वता॑ता ह॒विष्म॑ता  ।",
    "index": 4,
    "shloka_num": null
  },
  {
    "text": "स न॑ ऊ॒र्जामु॒पाभृ॑त्य॒या कृ॒पा न जू॑र्यति  ।",
    "index": 5,
    "shloka_num": null
  },
  {
    "text": "यं मा॑त॒रिश्वा॒ मन॑वे परा॒वतो॑ दे॒वं भाः प॑रा॒वत॑:  ॥२॥",
    "index": 6,
    "shloka_num": 2
  },
  {
    "text": "एवे॑न स॒द्यः पर्ये॑ति॒ पार्थि॑वं मुहु॒र्गी रेतो॑ वृष॒भः कनि॑क्रद॒द् दध॒द् रेत॒: कनि॑क्रदत्  ।",
    "index": 7,
    "shloka_num": null
  },
  {
    "text": "श॒तं चक्षा॑णो अ॒क्षभि॑र्दे॒वो वने॑षु तु॒र्वणि॑:  ।",
    "index": 8,
    "shloka_num": null
  },
  {
    "text": "सदो॒ दधा॑न॒ उप॑रेषु॒ सानु॑ष्व॒ग्निः परे॑षु॒ सानु॑षु  ॥३॥",
    "index": 9,
    "shloka_num": 3
  },
  {
    "text": "स सु॒क्रतु॑: पु॒रोहि॑तो॒ दमे॑दमे॒ ऽग्निर्य॒ज्ञस्या॑ध्व॒रस्य॑ चेतति॒ क्रत्वा॑ य॒ज्ञस्य॑ चेतति  ।",
    "index": 10,
    "shloka_num": null
  },
  {
    "text": "क्रत्वा॑ वे॒धा इ॑षूय॒ते विश्वा॑ जा॒तानि॑ पस्पशे  ।",
    "index": 11,
    "shloka_num": null
  },
  {
    "text": "यतो॑ घृत॒श्रीरति॑थि॒रजा॑यत॒ वह्नि॑र्वे॒धा अजा॑यत  ॥४॥",
    "index": 12,
    "shloka_num": 4
  },
  {
    "text": "क्रत्वा॒ यद॑स्य॒ तवि॑षीषु पृ॒ञ्चते॒ ऽग्नेरवे॑ण म॒रुतां॒ न भो॒ज्ये॑षि॒राय॒ न भो॒ज्या॑  ।",
    "index": 13,
    "shloka_num": null
  },
  {
    "text": "स हि ष्मा॒ दान॒मिन्व॑ति॒ वसू॑नां च म॒ज्मना॑  ।",
    "index": 14,
    "shloka_num": null
  },
  {
    "text": "स न॑स्त्रासते दुरि॒ताद॑भि॒ह्रुत॒: शंसा॑द॒घाद॑भि॒ह्रुत॑:  ॥५॥",
    "index": 15,
    "shloka_num": 5
  },
  {
    "text": "विश्वो॒ विहा॑या अर॒तिर्वसु॑र्दधे॒ हस्ते॒ दक्षि॑णे त॒रणि॒र्न शि॑श्रथच्छ्रव॒स्यया॒ न शि॑श्रथत्  ।",
    "index": 16,
    "shloka_num": null
  },
  {
    "text": "विश्व॑स्मा॒ इदि॑षुध्य॒ते दे॑व॒त्रा ह॒व्यमोहि॑षे  ।",
    "index": 17,
    "shloka_num": null
  },
  {
    "text": "विश्व॑स्मा॒ इत् सु॒कृते॒ वार॑मृण्वत्य॒ग्निर्द्वारा॒ व्यृ॑ण्वति  ॥६॥",
    "index": 18,
    "shloka_num": 6
  },
  {
    "text": "स मानु॑षे वृ॒जने॒ शंत॑मो हि॒तो॒ ३ ऽग्निर्य॒ज्ञेषु॒ जेन्यो॒ न वि॒श्पति॑: प्रि॒यो य॒ज्ञेषु॑ वि॒श्पति॑:  ।",
    "index": 19,
    "shloka_num": null
  },
  {
    "text": "स ह॒व्या मानु॑षाणामि॒ळा कृ॒तानि॑ पत्यते  ।",
    "index": 20,
    "shloka_num": null
  },
  {
    "text": "स न॑स्त्रासते॒ वरु॑णस्य धू॒र्तेर्म॒हो दे॒वस्य॑ धू॒र्तेः  ॥७॥",
    "index": 21,
    "shloka_num": 7
  },
  {
    "text": "अ॒ग्निं होता॑रमीळते॒ वसु॑धितिं प्रि॒यं चेति॑ष्ठमर॒तिं न्ये॑रिरे हव्य॒वाहं॒ न्ये॑रिरे  ।",
    "index": 22,
    "shloka_num": null
  },
  {
    "text": "वि॒श्वायुं॑ वि॒श्ववे॑दसं॒ होता॑रं यज॒तं क॒विम्  ।",
    "index": 23,
    "shloka_num": null
  },
  {
    "text": "दे॒वासो॑ र॒ण्वमव॑से वसू॒यवो॑ गी॒र्भी र॒ण्वं व॑सू॒यव॑:  ॥८॥",
    "index": 24,
    "shloka_num": 8
  }
]
