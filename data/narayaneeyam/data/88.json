[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "अष्टाशीतितमम् दशकम्",
        "index": 1,
        "shloka_num": null
    },
    {
        "text": "श्री सन्तान गोपाल:",
        "index": 2,
        "shloka_num": null
    },
    {
        "text": "प्रागेवाचार्यपुत्राहृतिनिशमनया स्वीयषट्सूनुवीक्षां",
        "index": 3,
        "shloka_num": null
    },
    {
        "text": "काङ्क्षन्त्या मातुरुक्त्या सुतलभुवि बलिं प्राप्य तेनार्चितस्त्वम् ।\nधातु: शापाद्धिरण्यान्वितकशिपुभवान् शौरिजान् कंसभग्नान्\nआनीयैनान् प्रदर्श्य स्वपदमनयथा: पूर्वपुत्रान् मरीचे: ॥१॥",
        "index": 4,
        "shloka_num": 1
    },
    {
        "text": "श्रुतदेव इति श्रुतं द्विजेन्द्रं\nबहुलाश्वं नृपतिं च भक्तिपूर्णम् ।\nयुगपत्त्वमनुग्रहीतुकामो\nमिथिलां प्रापिथ तापसै: समेत: ॥२॥",
        "index": 5,
        "shloka_num": 2
    },
    {
        "text": "गच्छन् द्विमूर्तिरुभयोर्युगपन्निकेतम्\nएकेन भूरिविभवैर्विहितोपचार: ।\nअन्येन तद्दिनभृतैश्च फलौदनाद्यै:\nतुल्यं प्रसेदिथ ददाथ च मुक्तिमाभ्याम् ॥३॥",
        "index": 6,
        "shloka_num": 3
    },
    {
        "text": "भूयोऽथ द्वारवत्यां द्विजतनयमृतिं तत्प्रलापानपि त्वम्\nको वा दैवं निरुन्ध्यादिति किल कथयन् विश्ववोढाप्यसोढा: ।\nजिष्णोर्गर्वं विनेतुं त्वयि मनुजधिया कुण्ठितां चास्य बुद्धिं\nतत्त्वारूढां विधातुं परमतमपदप्रेक्षणेनेति मन्ये ॥४॥",
        "index": 7,
        "shloka_num": 4
    },
    {
        "text": "नष्टा अष्टास्य पुत्रा: पुनरपि तव तूपेक्षया कष्टवाद:\nस्पष्टो जातो जनानामथ तदवसरे द्वारकामाप पार्थ: ।\nमैत्र्या तत्रोषितोऽसौ नवमसुतमृतौ विप्रवर्यप्ररोदं\nश्रुत्वा चक्रे प्रतिज्ञामनुपहृतसुत: सन्निवेक्ष्ये कृशानुम् ॥५॥",
        "index": 8,
        "shloka_num": 5
    },
    {
        "text": "मानी स त्वामपृष्ट्वा द्विजनिलयगतो बाणजालैर्महास्त्रैः\nरुन्धान: सूतिगेहं पुनरपि सहसा दृष्टनष्टे कुमारे ।\nयाम्यामैन्द्रीं तथाऽन्या: सुरवरनगरीर्विद्ययाऽऽसाद्य सद्यो\nमोघोद्योग: पतिष्यन् हुतभुजि भवता सस्मितं वारितोऽभूत् ॥६॥",
        "index": 9,
        "shloka_num": 6
    },
    {
        "text": "सार्धं तेन प्रतीचीं दिशमतिजविना स्यन्दनेनाभियातो\nलोकालोकं व्यतीतस्तिमिरभरमथो चक्रधाम्ना निरुन्धन् ।\nचक्रांशुक्लिष्टदृष्टिं स्थितमथ विजयं पश्य पश्येति वारां\nपारे त्वं प्राददर्श: किमपि हि तमसां दूरदूरं पदं ते ॥७॥",
        "index": 10,
        "shloka_num": 7
    },
    {
        "text": "तत्रासीनं भुजङ्गाधिपशयनतले दिव्यभूषायुधाद्यै:\nआवीतं पीतचेलं प्रतिनवजलदश्यामलं श्रीमदङ्गम् ।\nमूर्तीनामीशितारं परमिह तिसृणामेकमर्थं श्रुतीनां\nत्वामेव त्वं परात्मन् प्रियसखसहितो नेमिथ क्षेमरूपम् ॥८॥",
        "index": 11,
        "shloka_num": 8
    },
    {
        "text": "युवां मामेव द्वावधिकविवृतान्तर्हिततया\nविभिन्नौ सन्द्रष्टुं स्वयमहमहार्षं द्विजसुतान् ।\nनयेतं द्रागेतानिति खलु वितीर्णान् पुनरमून्\nद्विजायादायादा: प्रणुतमहिमा पाण्डुजनुषा ॥९॥",
        "index": 12,
        "shloka_num": 9
    },
    {
        "text": "एवं नानाविहारैर्जगदभिरमयन् वृष्णिवंशं प्रपुष्णन्\nईजानो यज्ञभेदैरतुलविहृतिभि: प्रीणयन्नेणनेत्रा: ।\nभूभारक्षेपदम्भात् पदकमलजुषां मोक्षणायावतीर्ण:\nपूर्णं ब्रह्मैव साक्षाद्यदुषु मनुजतारूषितस्त्वं व्यलासी: ॥१०॥",
        "index": 13,
        "shloka_num": 10
    },
    {
        "text": "प्रायेण द्वारवत्यामवृतदयि तदा नारदस्त्वद्रसार्द्र:\nतस्माल्लेभे कदाचित्खलु सुकृतनिधिस्त्वत्पिता तत्त्वबोधम् ।\nभक्तानामग्रयायी स च खलु मतिमानुद्धवस्त्वत्त एव\nप्राप्तो विज्ञानसारं स किल जनहितायाधुनाऽऽस्ते बदर्याम् ॥११॥",
        "index": 14,
        "shloka_num": 11
    },
    {
        "text": "सोऽयं कृष्णावतारो जयति तव विभो यत्र सौहार्दभीति-\nस्नेहद्वेषानुरागप्रभृतिभिरतुलैरश्रमैर्योगभेदै: ।\nआर्तिं तीर्त्वा समस्ताममृतपदमगुस्सर्वत: सर्वलोका:\nस त्वं विश्वार्तिशान्त्यै पवनपुरपते भक्तिपूर्त्यै च भूया: ॥१२॥",
        "index": 15,
        "shloka_num": 12
    }
]