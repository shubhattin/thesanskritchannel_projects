[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "द्वादशम् दशकम्",
        "index": 2,
        "shloka_num": null
    },
    {
        "text": "वराह अवतारः",
        "index": 3,
        "shloka_num": null
    },
    {
        "text": "स्वायम्भुवो मनुरथो जनसर्गशीलो\nदृष्ट्वा महीमसमये सलिले निमग्नाम् ।\nस्रष्टारमाप शरणं भवदङ्घ्रिसेवा-\nतुष्टाशयं मुनिजनै: सह सत्यलोके ॥१॥",
        "index": 4,
        "shloka_num": 1
    },
    {
        "text": "कष्टं प्रजा: सृजति मय्यवनिर्निमग्ना\nस्थानं सरोजभव कल्पय तत् प्रजानाम् ।\nइत्येवमेष कथितो मनुना स्वयंभू:\nअम्भोरुहाक्ष तव पादयुगं व्यचिन्तीत् ॥ २ ॥",
        "index": 5,
        "shloka_num": 2
    },
    {
        "text": "हा हा विभो जलमहं न्यपिबं पुरस्ताद्\nअद्यापि मज्जति मही किमहं करोमि ।\nइत्थं त्वदङ्घ्रियुगलं शरणं यतोऽस्य\nनासापुटात् समभव: शिशुकोलरूपी ।३॥",
        "index": 6,
        "shloka_num": 3
    },
    {
        "text": "अङ्गुष्ठमात्रवपुरुत्पतित: पुरस्तात्\nभूयोऽथ कुम्भिसदृश: समजृम्भथास्त्वम् ।\nअभ्रे तथाविधमुदीक्ष्य भवन्तमुच्चैः\nविस्मेरतां विधिरगात् सह सूनुभि: स्वै: ॥४॥",
        "index": 7,
        "shloka_num": 4
    },
    {
        "text": "कोऽसावचिन्त्यमहिमा किटिरुत्थितो मे\nनासापुटात् किमु भवेदजितस्य माया ।\nइत्थं विचिन्तयति धातरि शैलमात्र:\nसद्यो भवन् किल जगर्जिथ घोरघोरम् ॥५॥",
        "index": 8,
        "shloka_num": 5
    },
    {
        "text": "तं ते निनादमुपकर्ण्य जनस्तप:स्था:\nसत्यस्थिताश्च मुनयो नुनुवुर्भवन्तम् ।\nतत्स्तोत्रहर्षुलमना: परिणद्य भूयः\nतोयाशयं विपुलमूर्तिरवातरस्त्वम् ॥६॥",
        "index": 9,
        "shloka_num": 6
    },
    {
        "text": "ऊर्ध्वप्रसारिपरिधूम्रविधूतरोमा\nप्रोत्क्षिप्तवालधिरवाङ्मुखघोरघोण: ।\nतूर्णप्रदीर्णजलद: परिघूर्णदक्ष्णा\nस्तोतॄन् मुनीन् शिशिरयन्नवतेरिथ त्वम् ॥७॥",
        "index": 10,
        "shloka_num": 7
    },
    {
        "text": "अन्तर्जलं तदनुसंकुलनक्रचक्रं\nभ्राम्यत्तिमिङ्गिलकुलं कलुषोर्मिमालम् ।\nआविश्य भीषणरवेण रसातलस्थान्\nआकम्पयन् वसुमतीमगवेषयस्त्वम् ॥८॥",
        "index": 11,
        "shloka_num": 8
    },
    {
        "text": "दृष्ट्वाऽथ दैत्यहतकेन रसातलान्ते\nसंवेशितां झटिति कूटकिटिर्विभो त्वम् ।\nआपातुकानविगणय्य सुरारिखेटान्\nदंष्ट्राङ्कुरेण वसुधामदधा: सलीलम् ॥९॥",
        "index": 12,
        "shloka_num": 9
    },
    {
        "text": "अभ्युद्धरन्नथ धरां दशनाग्रलग्नम्\nमुस्ताङ्कुराङ्कित इवाधिकपीवरात्मा ।\nउद्धूतघोरसलिलाज्जलधेरुदञ्चन्\nक्रीडावराहवपुरीश्वर पाहि रोगात् ॥१०॥",
        "index": 13,
        "shloka_num": 10
    }
]