[
  {
    "text": "९ श्यावाश्व आत्रेयः । सविता । गायत्री, १ अनुष्टुप् ।",
    "index": 0,
    "shloka_num": null
  },
  {
    "text": "तत् स॑वि॒तुर्वृ॑णीमहे व॒यं दे॒वस्य॒ भोज॑नम्  । श्रेष्ठं॑ सर्व॒धात॑मं॒ तुरं॒ भग॑स्य धीमहि  ॥१॥",
    "index": 1,
    "shloka_num": 1
  },
  {
    "text": "अस्य॒ हि स्वय॑शस्तरं सवि॒तुः कच्च॒न प्रि॒यम्  । न मि॒नन्ति॑ स्व॒राज्य॑म्  ॥२॥",
    "index": 2,
    "shloka_num": 2
  },
  {
    "text": "स हि रत्ना॑नि दा॒शुषे॑ सु॒वाति॑ सवि॒ता भग॑:  । तं भा॒गं चि॒त्रमी॑महे  ॥३॥",
    "index": 3,
    "shloka_num": 3
  },
  {
    "text": "अ॒द्या नो॑ देव सवितः प्र॒जाव॑त् सावी॒: सौभ॑गम्  । परा॑ दु॒ष्ष्वप्न्यं॑ सुव  ॥४॥",
    "index": 4,
    "shloka_num": 4
  },
  {
    "text": "विश्वा॑नि देव सवितर्दुरि॒तानि॒ परा॑ सुव  । यद् भ॒द्रं तन्न॒ आ सु॑व  ॥५॥",
    "index": 5,
    "shloka_num": 5
  },
  {
    "text": "अना॑गसो॒ अदि॑तये दे॒वस्य॑ सवि॒तुः स॒वे  । विश्वा॑ वा॒मानि॑ धीमहि  ॥६॥",
    "index": 6,
    "shloka_num": 6
  },
  {
    "text": "आ वि॒श्वदे॑वं॒ सत्प॑तिं सू॒क्तैर॒द्या वृ॑णीमहे  । स॒त्यस॑वं सवि॒तार॑म्  ॥७॥",
    "index": 7,
    "shloka_num": 7
  },
  {
    "text": "य इ॒मे उ॒भे अह॑नी पु॒र एत्यप्र॑युच्छन्  । स्वा॒धीर्दे॒वः स॑वि॒ता  ॥८॥",
    "index": 8,
    "shloka_num": 8
  },
  {
    "text": "य इ॒मा विश्वा॑ जा॒तान्या॑श्रा॒वय॑ति॒ श्लोके॑न  । प्र च॑ सु॒वाति॑ सवि॒ता  ॥९॥",
    "index": 9,
    "shloka_num": 9
  }
]
