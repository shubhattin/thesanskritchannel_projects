[
  {
    "text": "६ सोमाहुतिर्भार्गवः । अग्निः । गायत्री ।",
    "index": 0,
    "shloka_num": null
  },
  {
    "text": "श्रेष्ठं॑ यविष्ठ भार॒ताऽग्ने॑ द्यु॒मन्त॒मा भ॑र ।\nवसो॑ पुरु॒स्पृहं॑ र॒यिम् ॥१॥",
    "index": 1,
    "shloka_num": 1
  },
  {
    "text": "मा नो॒ अरा॑तिरीशत दे॒वस्य॒ मर्त्य॑स्य च ।\nपर्षि॒ तस्या॑ उ॒त द्वि॒षः ॥२॥",
    "index": 2,
    "shloka_num": 2
  },
  {
    "text": "विश्वा॑ उ॒त त्वया॑ व॒यं धारा॑ उद॒न्या॑ इव ।\nअति॑ गाहेमहि॒ द्विषः॑ ॥३॥",
    "index": 3,
    "shloka_num": 3
  },
  {
    "text": "शुचिः॑ पावक॒ वन्द्यो ऽग्ने॑ बृ॒हद् वि रो॑चसे ।\nत्वं घृ॒तेभि॒राहु॑तः ॥४॥",
    "index": 4,
    "shloka_num": 4
  },
  {
    "text": "त्वं नो॑ असि भार॒ताऽग्ने॑ व॒शाभि॑रु॒क्षभिः॑ ।\nअ॒ष्टाप॑दीभि॒राहु॑तः ॥५॥",
    "index": 5,
    "shloka_num": 5
  },
  {
    "text": "द्र्व॑न्नः स॒र्पिरा॑सुतिः प्र॒त्नो होता॒ वरे॑ण्यः ।\nसह॑सस्पु॒त्रो अद्भु॑तः ॥६॥",
    "index": 6,
    "shloka_num": 6
  }
]
