[
  {
    "text": "११ बार्हस्पत्यो भरद्वाज: ।अश्विनौ । त्रिष्टुप् ।",
    "index": 0,
    "shloka_num": null
  },
  {
    "text": "स्तु॒षे नरा॑ दि॒वो अ॒स्य प्र॒सन्ता॒ऽश्विना॑ हुवे॒ जर॑माणो अ॒र्कैः ।",
    "index": 1,
    "shloka_num": null
  },
  {
    "text": "या स॒द्य उ॒स्रा व्युषि॒ ज्मो अन्ता॒न्युयू॑षत॒: पर्यु॒रू वरां॑सि ॥१॥",
    "index": 2,
    "shloka_num": 1
  },
  {
    "text": "ता य॒ज्ञमा शुचि॑भिश्चक्रमा॒णा रथ॑स्य भा॒नुं रु॑रुचू॒ रजो॑भिः ।",
    "index": 3,
    "shloka_num": null
  },
  {
    "text": "पु॒रू वरां॒स्यमि॑ता॒ मिमा॑ना॒ऽपो धन्वा॒न्यति॑ याथो॒ अज्रा॑न् ॥२॥",
    "index": 4,
    "shloka_num": 2
  },
  {
    "text": "ता ह॒ त्यद्व॒र्तिर्यदर॑ध्रमुग्रे॒त्था धिय॑ ऊहथु॒: शश्व॒दश्वै॑: ।",
    "index": 5,
    "shloka_num": null
  },
  {
    "text": "मनो॑जवेभिरिषि॒रैः श॒यध्यै॒ परि॒ व्यथि॑र्दा॒शुषो॒ मर्त्य॑स्य ॥३॥",
    "index": 6,
    "shloka_num": 3
  },
  {
    "text": "ता नव्य॑सो॒ जर॑माणस्य॒ मन्मोप॑ भूषतो युयुजा॒नस॑प्ती ।",
    "index": 7,
    "shloka_num": null
  },
  {
    "text": "शुभं॒ पृक्ष॒मिष॒मूर्जं॒ वह॑न्ता॒ होता॑ यक्षत्प्र॒त्नो अ॒ध्रुग्युवा॑ना ॥४॥",
    "index": 8,
    "shloka_num": 4
  },
  {
    "text": "ता व॒ल्गू द॒स्रा पु॑रु॒शाक॑तमा प्र॒त्ना नव्य॑सा॒ वच॒सा वि॑वासे ।",
    "index": 9,
    "shloka_num": null
  },
  {
    "text": "या शंस॑ते स्तुव॒ते शम्भ॑विष्ठा बभू॒वतु॑र्गृण॒ते चि॒त्ररा॑ती ॥५॥",
    "index": 10,
    "shloka_num": 5
  },
  {
    "text": "ता भु॒ज्युं विभि॑र॒द्भ्यः स॑मु॒द्रात्तुग्र॑स्य सू॒नुमू॑हथू॒ रजो॑भिः ।",
    "index": 11,
    "shloka_num": null
  },
  {
    "text": "अ॒रे॒णुभि॒र्योज॑नेभिर्भु॒जन्ता॑ पत॒त्रिभि॒रर्ण॑सो॒ निरु॒पस्था॑त् ॥६॥",
    "index": 12,
    "shloka_num": 6
  },
  {
    "text": "वि ज॒युषा॑ रथ्या यात॒मद्रिं॑ श्रु॒तं हवं॑ वृषणा वध्रिम॒त्याः ।",
    "index": 13,
    "shloka_num": null
  },
  {
    "text": "द॒श॒स्यन्ता॑ श॒यवे॑ पिप्यथु॒र्गामिति॑ च्यवाना सुम॒तिं भु॑रण्यू ॥७॥",
    "index": 14,
    "shloka_num": 7
  },
  {
    "text": "यद्रो॑दसी प्र॒दिवो॒ अस्ति॒ भूमा॒ हेळो॑ दे॒वाना॑मु॒त म॑र्त्य॒त्रा ।",
    "index": 15,
    "shloka_num": null
  },
  {
    "text": "तदा॑दित्या वसवो रुद्रियासो रक्षो॒युजे॒ तपु॑र॒घं द॑धात ॥८॥",
    "index": 16,
    "shloka_num": 8
  },
  {
    "text": "य ईं॒ राजा॑नावृतु॒था वि॒दध॒द्रज॑सो मि॒त्रो वरु॑ण॒श्चिके॑तत् ।",
    "index": 17,
    "shloka_num": null
  },
  {
    "text": "ग॒म्भी॒राय॒ रक्ष॑से हे॒तिम॑स्य॒ द्रोघा॑य चि॒द्वच॑स॒ आन॑वाय ॥९॥",
    "index": 18,
    "shloka_num": 9
  },
  {
    "text": "अन्त॑रैश्च॒क्रैस्तन॑याय व॒र्तिर्द्यु॒मता या॑तं नृ॒वता॒ रथे॑न ।",
    "index": 19,
    "shloka_num": null
  },
  {
    "text": "सनु॑त्येन॒ त्यज॑सा॒ मर्त्य॑स्य वनुष्य॒तामपि॑ शी॒र्षा व॑वृक्तम् ॥१०॥",
    "index": 20,
    "shloka_num": 10
  },
  {
    "text": "आ प॑र॒माभि॑रु॒त म॑ध्य॒माभि॑र्नि॒युद्भि॑र्यातमव॒माभि॑र॒र्वाक् ।",
    "index": 21,
    "shloka_num": null
  },
  {
    "text": "दृ॒ळ्हस्य॑ चि॒द्गोम॑तो॒ वि व्र॒जस्य॒ दुरो॑ वर्तं गृण॒ते चि॑त्रराती ॥११॥",
    "index": 22,
    "shloka_num": 11
  }
]
