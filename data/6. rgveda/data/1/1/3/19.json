[
  {
    "text": "५ गाथी कौशिकः । अग्निः । त्रिष्टुप् ।",
    "index": 0,
    "shloka_num": null
  },
  {
    "text": "अ॒ग्निं होता॑रं॒ प्र वृ॑णे मि॒येधे॒ गृत्सं॑ क॒विं वि॑श्व॒विद॒ममू॑रम्  ।",
    "index": 1,
    "shloka_num": null
  },
  {
    "text": "स नो॑ यक्षद् दे॒वता॑ता॒ यजी॑यान् रा॒ये वाजा॑य वनते म॒घानि॑  ॥१॥",
    "index": 2,
    "shloka_num": 1
  },
  {
    "text": "प्र ते॑ अग्ने ह॒विष्म॑तीमिय॒र्म्यच्छा॑ सुद्यु॒म्नां रा॒तिनीं॑ घृ॒ताची॑म्  ।",
    "index": 3,
    "shloka_num": null
  },
  {
    "text": "प्र॒द॒क्षि॒णिद् दे॒वता॑तिमुरा॒णः सं रा॒तिभि॒र्वसु॑भिर्य॒ज्ञम॑श्रेत्  ॥२॥",
    "index": 4,
    "shloka_num": 2
  },
  {
    "text": "स तेजी॑यसा॒ मन॑सा॒ त्वोत॑ उ॒त शि॑क्ष स्वप॒त्यस्य॑ शि॒क्षोः  ।",
    "index": 5,
    "shloka_num": null
  },
  {
    "text": "अग्ने॑ रा॒यो नृत॑मस्य॒ प्रभू॑तौ भू॒याम॑ ते सुष्टु॒तय॑श्च॒ वस्व॑:  ॥३॥",
    "index": 6,
    "shloka_num": 3
  },
  {
    "text": "भूरी॑णि॒ हि त्वे द॑धि॒रे अनी॒का ऽग्ने॑ दे॒वस्य॒ यज्य॑वो॒ जना॑सः  ।",
    "index": 7,
    "shloka_num": null
  },
  {
    "text": "स आ व॑ह दे॒वता॑तिं यविष्ठ॒ शर्धो॒ यद॒द्य दि॒व्यं यजा॑सि  ॥४॥",
    "index": 8,
    "shloka_num": 4
  },
  {
    "text": "यत् त्वा॒ होता॑रम॒नज॑न् मि॒येधे॑ निषा॒दय॑न्तो य॒जथा॑य दे॒वाः  ।",
    "index": 9,
    "shloka_num": null
  },
  {
    "text": "स त्वं नो॑ अग्नेऽवि॒तेह बो॒ध्यधि॒ श्रवां॑सि धेहि नस्त॒नूषु॑  ॥५॥",
    "index": 10,
    "shloka_num": 5
  }
]
