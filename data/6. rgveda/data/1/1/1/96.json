[
  {
    "text": "९ कुत्स आङ्गिरसः । अग्निः, द्रविणोदा अग्निर्वा । त्रिष्टुप् ।",
    "index": 0,
    "shloka_num": null
  },
  {
    "text": "स प्र॒त्नथा॒ सह॑सा॒ जाय॑मानः स॒द्यः काव्या॑नि॒ बळ॑धत्त॒ विश्वा॑  ।",
    "index": 1,
    "shloka_num": null
  },
  {
    "text": "आप॑श्च मि॒त्रं धि॒षणा॑ च साधन् दे॒वा अ॒ग्निं धा॑रयन् द्रविणो॒दाम्  ॥१॥",
    "index": 2,
    "shloka_num": 1
  },
  {
    "text": "स पूर्व॑या नि॒विदा॑ क॒व्यता॒योरि॒माः प्र॒जा अ॑जनय॒न्मनू॑नाम्  ।",
    "index": 3,
    "shloka_num": null
  },
  {
    "text": "वि॒वस्व॑ता॒ चक्ष॑सा॒ द्याम॒पश्च॑ दे॒वा अ॒ग्निं धा॑रयन् द्रविणो॒दाम्  ॥२॥",
    "index": 4,
    "shloka_num": 2
  },
  {
    "text": "तमी॑ळत प्रथ॒मं य॑ज्ञ॒साधं॒ विश॒ आरी॒राहु॑तमृञ्जसा॒नम्  ।",
    "index": 5,
    "shloka_num": null
  },
  {
    "text": "ऊ॒र्जः पु॒त्रं भ॑र॒तं सृ॒प्रदा॑नुं दे॒वा अ॒ग्निं धा॑रयन् द्रविणो॒दाम्  ॥३॥",
    "index": 6,
    "shloka_num": 3
  },
  {
    "text": "स मा॑त॒रिश्वा॑ पुरु॒वार॑पुष्टिर्वि॒दद् गा॒तुं तन॑याय स्व॒र्वित्  ।",
    "index": 7,
    "shloka_num": null
  },
  {
    "text": "वि॒शां गो॒पा ज॑नि॒ता रोद॑स्योर्दे॒वा अ॒ग्निं धा॑रयन् द्रविणो॒दाम्  ॥४॥",
    "index": 8,
    "shloka_num": 4
  },
  {
    "text": "नक्तो॒षासा॒ वर्ण॑मा॒मेम्या॑ने धा॒पये॑ते॒ शिशु॒मेकं॑ समी॒ची  ।",
    "index": 9,
    "shloka_num": null
  },
  {
    "text": "द्यावा॒क्षामा॑ रु॒क्मो अ॒न्तर्वि भा॑ति दे॒वा अ॒ग्निं धा॑रयन् द्रविणो॒दाम्  ॥५॥",
    "index": 10,
    "shloka_num": 5
  },
  {
    "text": "रा॒यो बु॒ध्नः सं॒गम॑नो॒ वसू॑नां य॒ज्ञस्य॑ के॒तुर्म॑न्म॒साध॑नो॒ वेः  ।",
    "index": 11,
    "shloka_num": null
  },
  {
    "text": "अ॒मृ॒त॒त्वं रक्ष॑माणास एनं दे॒वा अ॒ग्निं धा॑रयन् द्रविणो॒दाम्  ॥६॥",
    "index": 12,
    "shloka_num": 6
  },
  {
    "text": "नू च॑ पु॒रा च॒ सद॑नं रयी॒णां जा॒तस्य॑ च॒ जाय॑मानस्य च॒ क्षाम्  ।",
    "index": 13,
    "shloka_num": null
  },
  {
    "text": "स॒तश्च॑ गो॒पां भव॑तश्च॒ भूरे॑र्दे॒वा अ॒ग्निं धा॑रयन् द्रविणो॒दाम्  ॥७॥",
    "index": 14,
    "shloka_num": 7
  },
  {
    "text": "द्र॒वि॒णो॒दा द्रवि॑णसस्तु॒रस्य॑ द्रविणो॒दाः सन॑रस्य॒ प्र यं॑सत्  ।",
    "index": 15,
    "shloka_num": null
  },
  {
    "text": "द्र॒वि॒णो॒दा वी॒रव॑ती॒मिषं॑ नो द्रविणो॒दा रा॑सते दी॒र्घमायु॑:  ॥८॥",
    "index": 16,
    "shloka_num": 8
  },
  {
    "text": "ए॒वा नो॑ अग्ने स॒मिधा॑ वृधा॒नो रे॒वत् पा॑वक॒ श्रव॑स॒॒ वि भा॑हि  ।",
    "index": 17,
    "shloka_num": null
  },
  {
    "text": "तन्नो॑ मि॒त्रो वरु॑णो मामहन्ता॒मदि॑ति॒: सिन्धु॑: पृथि॒वी उ॒त द्यौः  ॥९॥",
    "index": 18,
    "shloka_num": 9
  }
]
