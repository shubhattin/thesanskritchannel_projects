[
  {
    "text": "९ कण्वो घौरः । रुद्रः, मित्रावरुणौ च, ७-९ सोमः । गायत्री, ९ अनुष्टप् ।",
    "index": 0,
    "shloka_num": null
  },
  {
    "text": "कद् रु॒द्राय॒ प्रचे॑तसे मी॒ह्ळुष्ट॑माय॒ तव्य॑से । वो॒चेम॒ शंत॑मं हृ॒दे ॥१॥",
    "index": 1,
    "shloka_num": 1
  },
  {
    "text": "यथा॑ नो॒ अदि॑ति॒: कर॒त् पश्वे॒ नृभ्यो॒ यथा॒ गवे॑ । यथा॑ तो॒काय॑ रु॒द्रिय॑म् ॥२॥",
    "index": 2,
    "shloka_num": 2
  },
  {
    "text": "यथा॑ नो मि॒त्रो वरु॑णो॒ यथा॑ रु॒द्रश्चिके॑तति । यथा॒ विश्वे॑ स॒जोष॑सः ॥३॥",
    "index": 3,
    "shloka_num": 3
  },
  {
    "text": "गा॒थप॑तिं मे॒धप॑तिं रु॒द्रं जला॑षभेषजम् । तच्छं॒योः सु॒म्नमी॑महे ॥४॥",
    "index": 4,
    "shloka_num": 4
  },
  {
    "text": "यः शु॒क्र इ॑व॒ सूर्यो॒ हिर॑ण्यमिव॒ रोच॑ते । श्रेष्ठो॑ दे॒वानां॒ वसु॑: ॥५॥",
    "index": 5,
    "shloka_num": 5
  },
  {
    "text": "शं न॑: कर॒त्यर्व॑ते सु॒गं मे॒षाय॑ मे॒ष्ये॑ । नृभ्यो॒ नारि॑भ्यो॒ गवे॑ ॥६॥",
    "index": 6,
    "shloka_num": 6
  },
  {
    "text": "अ॒स्मे सो॑म॒ श्रिय॒मधि॒ नि धे॑हि श॒तस्य॑ नृ॒णाम् । महि॒ श्रव॑स्तुविनृ॒म्णम् ॥७॥",
    "index": 7,
    "shloka_num": 7
  },
  {
    "text": "मा न॑: सोमपरि॒बाधो॒ मारा॑तयो जुहुरन्त । आ न॑ इन्दो॒ वाजे॑ भज ॥८॥",
    "index": 8,
    "shloka_num": 8
  },
  {
    "text": "यास्ते॑ प्र॒जा अ॒मृत॑स्य॒ पर॑स्मि॒न्धाम॑न्नृ॒तस्य॑ ।",
    "index": 9,
    "shloka_num": null
  },
  {
    "text": "मू॒र्धा नाभा॑ सोम वेन आ॒भूष॑न्तीः सोम वेदः ॥९॥",
    "index": 10,
    "shloka_num": 9
  }
]
