[
  {
    "text": "५ धरुण अङ्गिरसः । अग्निः  । त्रिष्टुप् ।",
    "index": 0,
    "shloka_num": null
  },
  {
    "text": "प्र वे॒धसे॑ क॒वये॒ वेद्या॑य॒ गिरं॑ भरे य॒शसे॑ पू॒र्व्याय॑  ।",
    "index": 1,
    "shloka_num": null
  },
  {
    "text": "घृ॒तप्र॑सत्तो॒ असु॑रः सु॒शेवो॑ रा॒यो ध॒र्ता ध॒रुणो॒ वस्वो॑ अ॒ग्निः  ॥१॥",
    "index": 2,
    "shloka_num": 1
  },
  {
    "text": "ऋ॒तेन॑ ऋ॒तं ध॒रुणं॑ धारयन्त य॒ज्ञस्य॑ शा॒के प॑र॒मे व्यो॑मन्  ।",
    "index": 3,
    "shloka_num": null
  },
  {
    "text": "दि॒वो धर्म॑न् ध॒रुणे॑ से॒दुषो॒ नॄञ्जा॒तैरजा॑ताँ अ॒भि ये न॑न॒क्षुः  ॥२॥",
    "index": 4,
    "shloka_num": 2
  },
  {
    "text": "अं॒हो॒युव॑स्त॒न्व॑स्तन्वते॒ वि वयो॑ म॒हद् दु॒ष्टरं॑ पू॒र्व्याय॑  ।",
    "index": 5,
    "shloka_num": null
  },
  {
    "text": "स सं॒वतो॒ नव॑जातस्तुतुर्यात् सिं॒हं न क्रु॒द्धम॒भित॒: परि॑ ष्ठुः  ॥३॥",
    "index": 6,
    "shloka_num": 3
  },
  {
    "text": "मा॒तेव॒ यद् भर॑से पप्रथा॒नो जनं॑जनं॒ धाय॑से॒ चक्ष॑से च  ।",
    "index": 7,
    "shloka_num": null
  },
  {
    "text": "वयो॑वयो जरसे॒ यद्दधा॑न॒: परि॒ त्मना॒ विषु॑रूपो जिगासि  ॥४॥",
    "index": 8,
    "shloka_num": 4
  },
  {
    "text": "वाजो॒ नु ते॒ शव॑सस्पा॒त्वन्त॑मु॒रुं दोघं॑ ध॒रुणं॑ देव रा॒यः  ।",
    "index": 9,
    "shloka_num": null
  },
  {
    "text": "प॒दं न ता॒युर्गुहा॒ दधा॑नो म॒हो रा॒ये चि॒तय॒न्नत्रि॑मस्पः  ॥५॥",
    "index": 10,
    "shloka_num": 5
  }
]
