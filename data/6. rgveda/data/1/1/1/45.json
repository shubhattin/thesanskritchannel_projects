[
  {
    "text": "१० प्रस्कण्वः काण्वः । अग्निः, १० (उत्तरार्धस्य) देवाः । अनुष्टुप् ।",
    "index": 0,
    "shloka_num": null
  },
  {
    "text": "त्वम॑ग्ने॒ वसूँ॑रि॒ह रु॒द्राँ आ॑दि॒त्याँ उ॒त  । यजा॑ स्वध्व॒रं जनं॒ मनु॑जातं घृत॒प्रुष॑म्  ॥१॥",
    "index": 1,
    "shloka_num": 1
  },
  {
    "text": "श्रु॒ष्टी॒वानो॒ हि दा॒शुषे॑ दे॒वा अ॑ग्ने॒ विचे॑तसः  । तान् रो॑हिदश्व गिर्वण॒स् त्रय॑स्त्रिंशत॒मा व॑ह  ॥२॥",
    "index": 2,
    "shloka_num": 2
  },
  {
    "text": "प्रि॒य॒मे॒ध॒वद॑त्रि॒वज् जात॑वेदो विरूप॒वत्  । अ॒ङ्गि॒र॒स्वन्म॑हिव्रत॒ प्रस्क॑ण्वस्य श्रुधी॒ हव॑म्  ॥३॥",
    "index": 3,
    "shloka_num": 3
  },
  {
    "text": "महि॑केरव ऊ॒तये॑ प्रि॒यमे॑धा अहूषत  । राज॑न्तमध्व॒राणा॑म॒ग्निं शु॒क्रेण॑ शो॒चिषा॑  ॥४॥",
    "index": 4,
    "shloka_num": 4
  },
  {
    "text": "घृता॑हवन सन्त्ये॒मा उ॒ षु श्रु॑धी॒ गिर॑:  । याभि॒: कण्व॑स्य सू॒नवो॒ हव॒न्तेऽव॑से त्वा  ॥५॥",
    "index": 5,
    "shloka_num": 5
  },
  {
    "text": "त्वां चि॑त्रश्रवस्तम॒ हव॑न्ते वि॒क्षु ज॒न्तव॑:  । शो॒चिष्के॑शं पुरुप्रि॒याग्ने॑ ह॒व्याय॒ वोह्ळ॑वे  ॥६॥",
    "index": 6,
    "shloka_num": 6
  },
  {
    "text": "नि त्वा॒ होता॑रमृ॒त्विजं॑ दधि॒रे व॑सु॒वित्त॑मम्  । श्रुत्क॑र्णं स॒प्रथ॑स्तमं॒ विप्रा॑ अग्ने॒ दिवि॑ष्टिषु  ॥७॥",
    "index": 7,
    "shloka_num": 7
  },
  {
    "text": "आ त्वा॒ विप्रा॑ अचुच्यवुः सु॒तसो॑मा अ॒भि प्रय॑:  । बृ॒हद् भा बिभ्र॑तो ह॒विरग्ने॒ मर्ता॑य दा॒शुषे॑  ॥८॥",
    "index": 8,
    "shloka_num": 8
  },
  {
    "text": "प्रा॒त॒र्याव्ण॑: सहस्कृत सोम॒पेया॑य सन्त्य  । इ॒हाद्य दैव्यं॒ जनं॑ ब॒र्हिरा सा॑दया वसो  ॥९॥",
    "index": 9,
    "shloka_num": 9
  },
  {
    "text": "अ॒र्वाञ्चं॒ दैव्यं॒ जन॒मग्ने॒ यक्ष्व॒ सहू॑तिभिः  । अ॒यं सोम॑: सुदानव॒स् तं पा॑त ति॒रोअ॑ह्न्यम्  ॥१०॥",
    "index": 10,
    "shloka_num": 10
  }
]
