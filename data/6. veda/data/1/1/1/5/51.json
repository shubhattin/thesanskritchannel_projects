[
  {
    "text": "१५ स्वस्त्यात्रेयः । विश्वे देवाः, ४, ६-७ इन्द्रवायू, ५ वायुः ।१-४ गायत्री, ५-१० उष्णिक्, ११-१३ जगती त्रिष्टुब्वा, १४-१५ अनुष्टुप् ।",
    "index": 0,
    "shloka_num": null
  },
  {
    "text": "अग्ने॑ सु॒तस्य॑ पी॒तये॒ विश्वै॒रूमे॑भि॒रा ग॑हि ।\nदे॒वेभि॑र्ह॒व्यदा॑तये ॥१॥",
    "index": 1,
    "shloka_num": 1
  },
  {
    "text": "ऋत॑धीतय॒ आ ग॑त॒ सत्य॑धर्माणो अध्व॒रम् ।\nअ॒ग्नेः पि॑बत जि॒ह्वया॑ ॥२॥",
    "index": 2,
    "shloka_num": 2
  },
  {
    "text": "विप्रे॑भिर्विप्र सन्त्य प्रात॒र्याव॑भि॒रा ग॑हि ।\nदे॒वेभिः॒ सोम॑पीतये ॥३॥",
    "index": 3,
    "shloka_num": 3
  },
  {
    "text": "अ॒यं सोम॑श्च॒मू सु॒तोऽम॑त्रे॒ परि॑ षिच्यते ।\nप्रि॒य इन्द्रा॑य वा॒यवे॑ ॥४॥",
    "index": 4,
    "shloka_num": 4
  },
  {
    "text": "वाय॒वा या॑हि वी॒तये॑ जुषा॒णो ह॒व्यदा॑तये ।\nपिबा॑ सु॒तस्यान्ध॑सो अ॒भि प्रयः॑ ॥५॥",
    "index": 5,
    "shloka_num": 5
  },
  {
    "text": "इन्द्र॑श्च वायवेषां सु॒तानां॑ पी॒तिम॑र्हथः ।\nताञ्जु॑षेथामरे॒पसा॑व॒भि प्रयः॑ ॥६॥",
    "index": 6,
    "shloka_num": 6
  },
  {
    "text": "सु॒ता इन्द्रा॑य वा॒यवे॒ सोमा॑सो॒ दध्या॑शिरः ।\nनि॒म्नं न य॑न्ति॒ सिन्ध॑वो॒ऽभि प्रयः॑ ॥७॥",
    "index": 7,
    "shloka_num": 7
  },
  {
    "text": "स॒जूर्विश्वे॑भिर्दे॒वेभि॑र॒श्विभ्या॑मु॒षसा॑ स॒जूः ।\nआ या॑ह्यग्ने अत्रि॒वत् सु॒ते र॑ण ॥८॥",
    "index": 8,
    "shloka_num": 8
  },
  {
    "text": "स॒जूर्मि॒त्रावरु॑णाभ्यां स॒जूः सोमे॑न॒ विष्णु॑ना ।\nआ या॑ह्यग्ने अत्रि॒वत् सु॒ते र॑ण ॥९॥",
    "index": 9,
    "shloka_num": 9
  },
  {
    "text": "स॒जूरा॑दि॒त्यैर्वसु॑भिः स॒जूरिन्द्रे॑ण वा॒युना॑ ।\nआ या॑ह्यग्ने अत्रि॒वत् सु॒ते र॑ण ॥१०॥",
    "index": 10,
    "shloka_num": 10
  },
  {
    "text": "॥ स्व॒स्ति नो॑ मिमीताम॒श्विना॒ भगः॑ स्व॒स्ति दे॒व्यदि॑तिरन॒र्वणः॑ ।\nस्व॒स्ति पू॒षा असु॑रो दधातु नः स्व॒स्ति द्यावा॑पृथि॒वी सु॑चे॒तुना॑ ॥११॥",
    "index": 11,
    "shloka_num": 11
  },
  {
    "text": "॥ स्व॒स्तये॑ वा॒युमुप॑ ब्रवामहै॒ सोमं॑ स्व॒स्ति भुव॑नस्य॒ यस्पतिः॑ ।\nबृह॒स्पतिं॒ सर्व॑गणं स्व॒स्तये॑ स्व॒स्तय॑ आदि॒त्यासो॑ भवन्तु नः ॥१२॥",
    "index": 12,
    "shloka_num": 12
  },
  {
    "text": "विश्वे॑ दे॒वा नो॑ अ॒द्या स्व॒स्तये॑ वैश्वान॒रो वसु॑र॒ग्निः स्व॒स्तये॑ ।\nदे॒वा अ॑वन्त्वृ॒भवः॑ स्व॒स्तये॑ स्व॒स्ति नो॑ रु॒द्रः पा॒त्वंह॑सः ॥१३॥",
    "index": 13,
    "shloka_num": 13
  },
  {
    "text": "स्व॒स्ति मि॑त्रावरुणा स्व॒स्ति प॑थ्ये रेवति ।\nस्व॒स्ति न॒ इन्द्र॑श्चा॒ग्निश्च॑ स्व॒स्ति नो॑ अदिते कृधि ॥१४॥",
    "index": 14,
    "shloka_num": 14
  },
  {
    "text": "स्व॒स्ति पन्था॒मनु॑ चरेम सूर्याचन्द्र॒मसा॑विव ।\nपुन॒र्दद॒ताघ्न॑ता जान॒ता सं ग॑मेमहि ॥१५॥",
    "index": 15,
    "shloka_num": 15
  }
]
