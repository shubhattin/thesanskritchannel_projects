[
  {
    "text": "११ कश्यपो मारीच: । पवमान: सोम: । पङ्क्ति: ।",
    "index": 0,
    "shloka_num": null
  },
  {
    "text": "श॒र्य॒णाव॑ति॒ सोम॒मिन्द्र॑: पिबतु वृत्र॒हा ।",
    "index": 1,
    "shloka_num": null
  },
  {
    "text": "बलं॒ दधा॑न आ॒त्मनि॑ करि॒ष्यन्वी॒र्यं॑ म॒हदिन्द्रा॑येन्दो॒ परि॑ स्रव ॥१॥",
    "index": 2,
    "shloka_num": 1
  },
  {
    "text": "आ प॑वस्व दिशां पत आर्जी॒कात्सो॑म मीढ्वः ।",
    "index": 3,
    "shloka_num": null
  },
  {
    "text": "ऋ॒त॒वा॒केन॑ स॒त्येन॑ श्र॒द्धया॒ तप॑सा सु॒त इन्द्रा॑येन्दो॒ परि॑ स्रव ॥२॥",
    "index": 4,
    "shloka_num": 2
  },
  {
    "text": "प॒र्जन्य॑वृद्धं महि॒षं तं सूर्य॑स्य दुहि॒ताभ॑रत् ।",
    "index": 5,
    "shloka_num": null
  },
  {
    "text": "तं ग॑न्ध॒र्वाः प्रत्य॑गृभ्ण॒न्तं सोमे॒ रस॒माद॑धु॒रिन्द्रा॑येन्दो॒ परि॑ स्रव ॥३॥",
    "index": 6,
    "shloka_num": 3
  },
  {
    "text": "ऋ॒तं वद॑न्नृतद्युम्न स॒त्यं वद॑न्त्सत्यकर्मन् ।",
    "index": 7,
    "shloka_num": null
  },
  {
    "text": "श्र॒द्धां वद॑न्त्सोम राजन्धा॒त्रा सो॑म॒ परि॑ष्कृत॒ इन्द्रा॑येन्दो॒ परि॑ स्रव ॥४॥",
    "index": 8,
    "shloka_num": 4
  },
  {
    "text": "स॒त्यमु॑ग्रस्य बृह॒तः सं स्र॑वन्ति संस्र॒वाः ।",
    "index": 9,
    "shloka_num": null
  },
  {
    "text": "सं य॑न्ति र॒सिनो॒ रसा॑: पुना॒नो ब्रह्म॑णा हर॒ इन्द्रा॑येन्दो॒ परि॑ स्रव ॥५॥",
    "index": 10,
    "shloka_num": 5
  },
  {
    "text": "यत्र॑ ब्र॒ह्मा प॑वमान छन्द॒स्यां॒३ वाचं॒ वद॑न् ।",
    "index": 11,
    "shloka_num": null
  },
  {
    "text": "ग्राव्णा॒ सोमे॑ मही॒यते॒ सोमे॑नान॒न्दं ज॒नय॒न्निन्द्रा॑येन्दो॒ परि॑ स्रव ॥६॥",
    "index": 12,
    "shloka_num": 6
  },
  {
    "text": "यत्र॒ ज्योति॒रज॑स्रं॒ यस्मिँ॑ल्लो॒के स्व॑र्हि॒तम् ।",
    "index": 13,
    "shloka_num": null
  },
  {
    "text": "तस्मि॒न्मां धे॑हि पवमाना॒ऽमृते॑ लो॒के अक्षि॑त॒ इन्द्रा॑येन्दो॒ परि॑ स्रव ॥७॥",
    "index": 14,
    "shloka_num": 7
  },
  {
    "text": "यत्र॒ राजा॑ वैवस्व॒तो यत्रा॑व॒रोध॑नं दि॒वः ।",
    "index": 15,
    "shloka_num": null
  },
  {
    "text": "यत्रा॒मूर्य॒ह्वती॒राप॒स्तत्र॒ माम॒मृतं॑ कृ॒धीन्द्रा॑येन्दो॒ परि॑ स्रव ॥८॥",
    "index": 16,
    "shloka_num": 8
  },
  {
    "text": "यत्रा॑नुका॒मं चर॑णं त्रिना॒के त्रि॑दि॒वे दि॒वः ।",
    "index": 17,
    "shloka_num": null
  },
  {
    "text": "लो॒का यत्र॒ ज्योति॑ष्मन्त॒स्तत्र॒ माम॒मृतं॑ कृ॒धीन्द्रा॑येन्दो॒ परि॑ स्रव ॥९॥",
    "index": 18,
    "shloka_num": 9
  },
  {
    "text": "यत्र॒ कामा॑ निका॒माश्च॒ यत्र॑ ब्र॒ध्नस्य॑ वि॒ष्टप॑म् ।",
    "index": 19,
    "shloka_num": null
  },
  {
    "text": "स्व॒धा च॒ यत्र॒ तृप्ति॑श्च॒ तत्र॒ माम॒मृतं॑ कृ॒धीन्द्रा॑येन्दो॒ परि॑ स्रव ॥१०॥",
    "index": 20,
    "shloka_num": 10
  },
  {
    "text": "यत्रा॑न॒न्दाश्च॒ मोदा॑श्च॒ मुद॑: प्र॒मुद॒ आस॑ते ।",
    "index": 21,
    "shloka_num": null
  },
  {
    "text": "काम॑स्य॒ यत्रा॒प्ताः कामा॒स्तत्र॒ माम॒मृतं॑ कृ॒धीन्द्रा॑येन्दो॒ परि॑ स्रव ॥११॥",
    "index": 22,
    "shloka_num": 11
  }
]
