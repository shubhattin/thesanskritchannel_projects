[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "त्रिषष्टितमम् दशकम्",
        "index": 1,
        "shloka_num": null
    },
    {
        "text": "गोवर्द्धन उद्धारणम्",
        "index": 2,
        "shloka_num": null
    },
    {
        "text": "ददृशिरे किल तत्क्षणमक्षत-",
        "index": 3,
        "shloka_num": null
    },
    {
        "text": "स्तनितजृम्भितकम्पितदिक्तटा: ।\nसुषमया भवदङ्गतुलां गता\nव्रजपदोपरि वारिधरास्त्वया ॥१॥",
        "index": 4,
        "shloka_num": 1
    },
    {
        "text": "विपुलकरकमिश्रैस्तोयधारानिपातै:\nदिशिदिशि पशुपानां मण्डले दण्ड्यमाने ।\nकुपितहरिकृतान्न: पाहि पाहीति तेषां\nवचनमजित श्रृण्वन् मा बिभीतेत्यभाणी: ॥२॥",
        "index": 5,
        "shloka_num": 2
    },
    {
        "text": "कुल इह खलु गोत्रो दैवतं गोत्रशत्रो:\nविहतिमिह स रुन्ध्यात् को नु व: संशयोऽस्मिन् ।\nइति सहसितवादी देव गोवर्द्धनाद्रिं\nत्वरितमुदमुमूलो मूलतो बालदोर्भ्याम् ॥३॥",
        "index": 6,
        "shloka_num": 3
    },
    {
        "text": "तदनु गिरिवरस्य प्रोद्धृतस्यास्य तावत्\nसिकतिलमृदुदेशे दूरतो वारितापे ।\nपरिकरपरिमिश्रान् धेनुगोपानधस्तात्\nउपनिदधदधत्था हस्तपद्मेन शैलम् ॥४॥",
        "index": 7,
        "shloka_num": 4
    },
    {
        "text": "भवति विधृतशैले बालिकाभिर्वयस्यै:\nअपि विहितविलासं केलिलापादिलोले ।\nसविधमिलितधेनूरेकहस्तेन कण्डू-\nयति सति पशुपालास्तोषमैषन्त सर्वे ॥५॥",
        "index": 8,
        "shloka_num": 5
    },
    {
        "text": "अतिमहान् गिरिरेष तु वामके\nकरसरोरुहि तं धरते चिरम् ।\nकिमिदमद्भुतमद्रिबलं न्विति\nत्वदवलोकिभिराकथि गोपकै: ॥६॥",
        "index": 9,
        "shloka_num": 6
    },
    {
        "text": "अहह धार्ष्ट्यममुष्य वटोर्गिरिं\nव्यथितबाहुरसाववरोपयेत् ।\nइति हरिस्त्वयि बद्धविगर्हणो\nदिवससप्तकमुग्रमवर्षयत् ॥७॥",
        "index": 10,
        "shloka_num": 7
    },
    {
        "text": "अचलति त्वयि देव पदात् पदं\nगलितसर्वजले च घनोत्करे ।\nअपहृते मरुता मरुतां पति:\nत्वदभिशङ्कितधी: समुपाद्रवत् ॥८॥",
        "index": 11,
        "shloka_num": 8
    },
    {
        "text": "शममुपेयुषि वर्षभरे तदा\nपशुपधेनुकुले च विनिर्गते ।\nभुवि विभो समुपाहितभूधर:\nप्रमुदितै: पशुपै: परिरेभिषे ॥९॥",
        "index": 12,
        "shloka_num": 9
    },
    {
        "text": "धरणिमेव पुरा धृतवानसि\nक्षितिधरोद्धरणे तव क: श्रम: ।\nइति नुतस्त्रिदशै: कमलापते\nगुरुपुरालय पालय मां गदात् ॥१०॥",
        "index": 13,
        "shloka_num": null
    }
]