[
  {
    "text": "११ कक्षीवान् दैर्घतमस औशिजः । अश्विनौ । त्रिष्टुप् ।",
    "index": 0,
    "shloka_num": null
  },
  {
    "text": "आ वां॒ रथो॑ अश्विना श्ये॒नप॑त्वा सुमृळी॒कः स्ववाँ॑ यात्व॒र्वाङ्  ।",
    "index": 1,
    "shloka_num": null
  },
  {
    "text": "यो मर्त्य॑स्य॒ मन॑सो॒ जवी॑यान् त्रिवन्धु॒रो वृ॑षणा॒ वात॑रंहाः  ॥१॥",
    "index": 2,
    "shloka_num": 1
  },
  {
    "text": "त्रि॒व॒न्धु॒रेण॑ त्रि॒वृता॒ रथे॑न त्रिच॒क्रेण॑ सु॒वृता या॑तम॒र्वाक्  ।",
    "index": 3,
    "shloka_num": null
  },
  {
    "text": "पिन्व॑तं॒ गा जिन्व॑त॒मर्व॑तो नो व॒र्धय॑तमश्विना वी॒रम॒स्मे  ॥२॥",
    "index": 4,
    "shloka_num": 2
  },
  {
    "text": "प्र॒वद्या॑मना सु॒वृता॒ रथे॑न॒ दस्रा॑वि॒मं शृ॑णुतं॒ श्लोक॒मद्रे॑:  ।",
    "index": 5,
    "shloka_num": null
  },
  {
    "text": "किम॒ङ्ग वां॒ प्रत्यव॑र्तिं॒ गमि॑ष्ठा॒हुर्विप्रा॑सो अश्विना पुरा॒जाः  ॥३॥",
    "index": 6,
    "shloka_num": 3
  },
  {
    "text": "आ वां॑ श्ये॒नासो॑ अश्विना वहन्तु॒ रथे॑ यु॒क्तास॑ आ॒शव॑: पतं॒गाः  ।",
    "index": 7,
    "shloka_num": null
  },
  {
    "text": "ये अ॒प्तुरो॑ दि॒व्यासो॒ न गृध्रा॑ अ॒भि प्रयो॑ नासत्या॒ वह॑न्ति  ॥४॥",
    "index": 8,
    "shloka_num": 4
  },
  {
    "text": "आ वां॒ रथं॑ युव॒तिस्ति॑ष्ठ॒दत्र॑ जु॒ष्ट्वी न॑रा दुहि॒ता सूर्य॑स्य  ।",
    "index": 9,
    "shloka_num": null
  },
  {
    "text": "परि॑ वा॒मश्वा॒ वपु॑षः पतं॒गा वयो॑ वहन्त्वरु॒षा अ॒भीके॑  ॥५॥",
    "index": 10,
    "shloka_num": 5
  },
  {
    "text": "उद् वन्द॑नमैरतं दं॒सना॑भि॒रुद्रे॒भं द॑स्रा वृषणा॒ शची॑भिः  ।",
    "index": 11,
    "shloka_num": null
  },
  {
    "text": "निष्टौ॒ग्र्यं पा॑रयथः समु॒द्रात् पुन॒श्च्यवा॑नं चक्रथु॒र्युवा॑नम्  ॥६॥",
    "index": 12,
    "shloka_num": 6
  },
  {
    "text": "यु॒वमत्र॒येऽव॑नीताय त॒प्तमूर्ज॑मो॒मान॑मश्विनावधत्तम्  ।",
    "index": 13,
    "shloka_num": null
  },
  {
    "text": "यु॒वं कण्वा॒यापि॑रिप्ताय॒ चक्षु॒: प्रत्य॑धत्तं सुष्टु॒तिं जु॑जुषा॒णा  ॥७॥",
    "index": 14,
    "shloka_num": 7
  },
  {
    "text": "यु॒वं धे॒नुं श॒यवे॑ नाधि॒तायापि॑न्वतमश्विना पू॒र्व्याय॑  ।",
    "index": 15,
    "shloka_num": null
  },
  {
    "text": "अमु॑ञ्चतं॒ वर्ति॑का॒मंह॑सो॒ निः प्रति॒ जङ्घां॑ वि॒श्पला॑या अधत्तम्  ॥८॥",
    "index": 16,
    "shloka_num": 8
  },
  {
    "text": "यु॒वं श्वे॒तं पे॒दव॒ इन्द्र॑जूतमहि॒हन॑मश्विनादत्त॒मश्व॑म्  ।",
    "index": 17,
    "shloka_num": null
  },
  {
    "text": "जो॒हूत्र॑म॒र्यो अ॒भिभू॑तिमु॒ग्रं स॑हस्र॒सां वृष॑णं वी॒ड्व॑ङ्गम्  ॥९॥",
    "index": 18,
    "shloka_num": 9
  },
  {
    "text": "ता वां॑ नरा॒ स्वव॑से सुजा॒ता हवा॑महे अश्विना॒ नाध॑मानाः  ।",
    "index": 19,
    "shloka_num": null
  },
  {
    "text": "आ न॒ उप॒ वसु॑मता॒ रथे॑न॒ गिरो॑ जुषा॒णा सु॑वि॒ताय॑ यातम्  ॥१०॥",
    "index": 20,
    "shloka_num": 10
  },
  {
    "text": "आ श्ये॒नस्य॒ जव॑सा॒ नूत॑नेना॒स्मे या॑तं नासत्या स॒जोषा॑:  ।",
    "index": 21,
    "shloka_num": null
  },
  {
    "text": "हवे॒ हि वा॑मश्विना रा॒तह॑व्यः शश्वत्त॒माया॑ उ॒षसो॒ व्यु॑ष्टौ  ॥११॥",
    "index": 22,
    "shloka_num": 11
  }
]
