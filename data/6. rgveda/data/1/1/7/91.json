[
  {
    "text": "७ मैत्रावरुणिर्वसिष्ठ: । १,३ वायु: , २, ४-७ इन्द्रवायू  । त्रिष्टुप्  ।",
    "index": 0,
    "shloka_num": null
  },
  {
    "text": "कु॒विद॒ङ्ग नम॑सा॒ ये वृ॒धास॑: पु॒रा दे॒वा अ॑नव॒द्यास॒ आस॑न्  ।",
    "index": 1,
    "shloka_num": null
  },
  {
    "text": "ते वा॒यवे॒ मन॑वे बाधि॒तायाऽवा॑सयन्नु॒षसं॒ सूर्ये॑ण  ॥१॥",
    "index": 2,
    "shloka_num": 1
  },
  {
    "text": "उ॒शन्ता॑ दू॒ता न दभा॑य गो॒पा मा॒सश्च॑ पा॒थः श॒रद॑श्च पू॒र्वीः  ।",
    "index": 3,
    "shloka_num": null
  },
  {
    "text": "इन्द्र॑वायू सुष्टु॒तिर्वा॑मिया॒ना मा॑र्डी॒कमी॑ट्टे सुवि॒तं च॒ नव्य॑म्  ॥२॥",
    "index": 4,
    "shloka_num": 2
  },
  {
    "text": "पीवो॑अन्नाँ रयि॒वृध॑: सुमे॒धाः श्वे॒तः सि॑षक्ति नि॒युता॑मभि॒श्रीः  ।",
    "index": 5,
    "shloka_num": null
  },
  {
    "text": "ते वा॒यवे॒ सम॑नसो॒ वि त॑स्थु॒र्विश्वेन्नर॑: स्वप॒त्यानि॑ चक्रुः  ॥३॥",
    "index": 6,
    "shloka_num": 3
  },
  {
    "text": "याव॒त्तर॑स्त॒न्वो॒३ याव॒दोजो॒ याव॒न्नर॒श्चक्ष॑सा॒ दीध्या॑नाः  ।",
    "index": 7,
    "shloka_num": null
  },
  {
    "text": "शुचिं॒ सोमं॑ शुचिपा पातम॒स्मे इन्द्र॑वायू॒ सद॑तं ब॒र्हिरेदम्  ॥४॥",
    "index": 8,
    "shloka_num": 4
  },
  {
    "text": "नि॒यु॒वा॒ना नि॒युत॑: स्पा॒र्हवी॑रा॒ इन्द्र॑वायू स॒रथं॑ यातम॒र्वाक्  ।",
    "index": 9,
    "shloka_num": null
  },
  {
    "text": "इ॒दं हि वां॒ प्रभृ॑तं॒ मध्वो॒ अग्र॒मध॑ प्रीणा॒ना वि मु॑मुक्तम॒स्मे  ॥५॥",
    "index": 10,
    "shloka_num": 5
  },
  {
    "text": "या वां॑ श॒तं नि॒युतो॒ याः स॒हस्र॒मिन्द्र॑वायू वि॒श्ववा॑रा॒: सच॑न्ते  ।",
    "index": 11,
    "shloka_num": null
  },
  {
    "text": "आभि॑र्यातं सुवि॒दत्रा॑भिर॒र्वाक्पा॒तं न॑रा॒ प्रति॑भृतस्य॒ मध्व॑:  ॥६॥",
    "index": 12,
    "shloka_num": 6
  },
  {
    "text": "अर्व॑न्तो॒ न श्रव॑सो॒ भिक्ष॑माणा इन्द्रवा॒यू सु॑ष्टु॒तिभि॒र्वसि॑ष्ठाः  ।",
    "index": 13,
    "shloka_num": null
  },
  {
    "text": "वा॒ज॒यन्त॒: स्वव॑से हुवेम यू॒यं पा॑त स्व॒स्तिभि॒: सदा॑ नः  ॥७॥",
    "index": 14,
    "shloka_num": 7
  }
]
