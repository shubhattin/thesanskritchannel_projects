[
  {
    "text": "११मैत्रावरुणिर्वसिष्ठ: ।आप्रीसूक्तं= (१ इध्म: समिद्धोऽग्निर्वा, २ नराशंस:,३ इळ :, ४ बर्हि:, ५ देवीर्द्वार: , ६ उषासानक्ता, ७ दैव्यो होतारौ प्रचेतसो, ८ तिस्रो देव्य: सरस्वतीळाभारत्य:, ९ त्वष्टा , १० वनस्पति : , ११ स्वाहाकृतय: }  । त्रिष्टुप्  ।",
    "index": 0,
    "shloka_num": null
  },
  {
    "text": "जु॒षस्व॑ नः स॒मिध॑मग्ने अ॒द्य शोचा॑ बृ॒हद्य॑ज॒तं धू॒ममृ॒ण्वन्  ।",
    "index": 1,
    "shloka_num": null
  },
  {
    "text": "उप॑ स्पृश दि॒व्यं सानु॒ स्तूपै॒: सं र॒श्मिभि॑स्ततन॒: सूर्य॑स्य  ॥१॥",
    "index": 2,
    "shloka_num": 1
  },
  {
    "text": "नरा॒शंस॑स्य महि॒मान॑मेषा॒मुप॑ स्तोषाम यज॒तस्य॑ य॒ज्ञैः  ।",
    "index": 3,
    "shloka_num": null
  },
  {
    "text": "ये सु॒क्रत॑व॒: शुच॑यो धियं॒धाः स्वद॑न्ति दे॒वा उ॒भया॑नि ह॒व्या  ॥२॥",
    "index": 4,
    "shloka_num": 2
  },
  {
    "text": "ई॒ळेन्यं॑ वो॒ असु॑रं सु॒दक्ष॑म॒न्तर्दू॒तं रोद॑सी सत्य॒वाच॑म्  ।",
    "index": 5,
    "shloka_num": null
  },
  {
    "text": "म॒नु॒ष्वद॒ग्निं मनु॑ना॒ समि॑द्धं॒ सम॑ध्व॒राय॒ सद॒मिन्म॑हेम  ॥३॥",
    "index": 6,
    "shloka_num": 3
  },
  {
    "text": "स॒प॒र्यवो॒ भर॑माणा अभि॒ज्ञु प्र वृ॑ञ्जते॒ नम॑सा ब॒र्हिर॒ग्नौ  ।",
    "index": 7,
    "shloka_num": null
  },
  {
    "text": "आ॒जुह्वा॑ना घृ॒तपृ॑ष्ठं॒ पृष॑द्व॒दध्व॑र्यवो ह॒विषा॑ मर्जयध्वम्  ॥४॥",
    "index": 8,
    "shloka_num": 4
  },
  {
    "text": "स्वा॒ध्यो॒३ वि दुरो॑ देव॒यन्तोऽशि॑श्रयू रथ॒युर्दे॒वता॑ता  ।",
    "index": 9,
    "shloka_num": null
  },
  {
    "text": "पू॒र्वी शिशुं॒ न मा॒तरा॑ रिहा॒णे सम॒ग्रुवो॒ न सम॑नेष्वञ्जन्  ॥५॥",
    "index": 10,
    "shloka_num": 5
  },
  {
    "text": "उ॒त योष॑णे दि॒व्ये म॒ही न॑ उ॒षासा॒नक्ता॑ सु॒दुघे॑व धे॒नुः  ।",
    "index": 11,
    "shloka_num": null
  },
  {
    "text": "ब॒र्हि॒षदा॑ पुरुहू॒ते म॒घोनी॒ आ य॒ज्ञिये॑ सुवि॒ताय॑ श्रयेताम्  ॥६॥",
    "index": 12,
    "shloka_num": 6
  },
  {
    "text": "विप्रा॑ य॒ज्ञेषु॒ मानु॑षेषु का॒रू मन्ये॑ वां जा॒तवे॑दसा॒ यज॑ध्यै  ।",
    "index": 13,
    "shloka_num": null
  },
  {
    "text": "ऊ॒र्ध्वं नो॑ अध्व॒रं कृ॑तं॒ हवे॑षु॒ ता दे॒वेषु॑ वनथो॒ वार्या॑णि  ॥७॥",
    "index": 14,
    "shloka_num": 7
  },
  {
    "text": "आ भार॑ती॒ भार॑तीभिः स॒जोषा॒ इळा॑ दे॒वैर्म॑नु॒ष्ये॑भिर॒ग्निः  ।",
    "index": 15,
    "shloka_num": null
  },
  {
    "text": "सर॑स्वती सारस्व॒तेभि॑र॒र्वाक्ति॒स्रो दे॒वीर्ब॒र्हिरेदं स॑दन्तु  ॥८॥",
    "index": 16,
    "shloka_num": 8
  },
  {
    "text": "तन्न॑स्तु॒रीप॒मध॑ पोषयि॒त्नु देव॑ त्वष्ट॒र्वि र॑रा॒णः स्य॑स्व  ।",
    "index": 17,
    "shloka_num": null
  },
  {
    "text": "यतो॑ वी॒रः क॑र्म॒ण्य॑: सु॒दक्षो॑ यु॒क्तग्रा॑वा॒ जाय॑ते दे॒वका॑मः  ॥९॥",
    "index": 18,
    "shloka_num": 9
  },
  {
    "text": "वन॑स्प॒तेऽव॑ सृ॒जोप॑ दे॒वान॒ग्निर्ह॒विः श॑मि॒ता सू॑दयाति  ।",
    "index": 19,
    "shloka_num": null
  },
  {
    "text": "सेदु॒ होता॑ स॒त्यत॑रो यजाति॒ यथा॑ दे॒वानां॒ जनि॑मानि॒ वेद॑  ॥१०॥",
    "index": 20,
    "shloka_num": 10
  },
  {
    "text": "आ या॑ह्यग्ने समिधा॒नो अ॒र्वाङिन्द्रे॑ण दे॒वैः स॒रथं॑ तु॒रेभि॑:  ।",
    "index": 21,
    "shloka_num": null
  },
  {
    "text": "ब॒र्हिर्न॑ आस्ता॒मदि॑तिः सुपु॒त्रा स्वाहा॑ दे॒वा अ॒मृता॑ मादयन्ताम्  ॥११॥",
    "index": 22,
    "shloka_num": 11
  }
]
