[
  {
    "text": "१४ काक्षीवती घोषा । अश्विनौ । जगती ।",
    "index": 0,
    "shloka_num": null
  },
  {
    "text": "रथं॒ यान्तं॒ कुह॒ को ह॑ वां नरा॒ प्रति॑ द्यु॒मन्तं॑ सुवि॒ताय॑ भूषति  ।",
    "index": 1,
    "shloka_num": null
  },
  {
    "text": "प्रा॒त॒र्यावा॑णं वि॒भ्वं॑ वि॒शेवि॑शे॒ वस्तो॑र्वस्तो॒र्वह॑मानं धि॒या शमि॑  ॥१॥",
    "index": 2,
    "shloka_num": 1
  },
  {
    "text": "कुह॑ स्विद्दो॒षा कुह॒ वस्तो॑र॒श्विना॒ कुहा॑भिपि॒त्वं क॑रत॒: कुहो॑षतुः  ।",
    "index": 3,
    "shloka_num": null
  },
  {
    "text": "को वां॑ शयु॒त्रा वि॒धवे॑व दे॒वरं॒ मर्यं॒ न योषा॑ कृणुते स॒धस्थ॒ आ  ॥२॥",
    "index": 4,
    "shloka_num": 2
  },
  {
    "text": "प्रा॒तर्ज॑रेथे जर॒णेव॒ काप॑या॒ वस्तो॑र्वस्तोर्यज॒ता ग॑च्छथो गृ॒हम्  ।",
    "index": 5,
    "shloka_num": null
  },
  {
    "text": "कस्य॑ ध्व॒स्रा भ॑वथ॒: कस्य॑ वा नरा राजपु॒त्रेव॒ सव॒नाव॑ गच्छथः  ॥३॥",
    "index": 6,
    "shloka_num": 3
  },
  {
    "text": "यु॒वां मृ॒गेव॑ वार॒णा मृ॑ग॒ण्यवो॑ दो॒षा वस्तो॑र्ह॒विषा॒ नि ह्व॑यामहे  ।",
    "index": 7,
    "shloka_num": null
  },
  {
    "text": "यु॒वं होत्रा॑मृतु॒था जुह्व॑ते न॒रेषं॒ जना॑य वहथः शुभस्पती  ॥४॥",
    "index": 8,
    "shloka_num": 4
  },
  {
    "text": "यु॒वां ह॒ घोषा॒ पर्य॑श्विना य॒ती राज्ञ॑ ऊचे दुहि॒ता पृ॒च्छे वां॑ नरा  ।",
    "index": 9,
    "shloka_num": null
  },
  {
    "text": "भू॒तं मे॒ अह्न॑ उ॒त भू॑तम॒क्तवेऽश्वा॑वते र॒थिने॑ शक्त॒मर्व॑ते  ॥५॥",
    "index": 10,
    "shloka_num": 5
  },
  {
    "text": "यु॒वं क॒वी ष्ठ॒: पर्य॑श्विना॒ रथं॒ विशो॒ न कुत्सो॑ जरि॒तुर्न॑शायथः  ।",
    "index": 11,
    "shloka_num": null
  },
  {
    "text": "यु॒वोर्ह॒ मक्षा॒ पर्य॑श्विना॒ मध्वा॒सा भ॑रत निष्कृ॒तं न योष॑णा  ॥६॥",
    "index": 12,
    "shloka_num": 6
  },
  {
    "text": "यु॒वं ह॑ भु॒ज्युं यु॒वम॑श्विना॒ वशं॑ यु॒वं शि॒ञ्जार॑मु॒शना॒मुपा॑रथुः  ।",
    "index": 13,
    "shloka_num": null
  },
  {
    "text": "यु॒वो ररा॑वा॒ परि॑ स॒ख्यमा॑सते यु॒वोर॒हमव॑सा सु॒म्नमा च॑के  ॥७॥",
    "index": 14,
    "shloka_num": 7
  },
  {
    "text": "यु॒वं ह॑ कृ॒शं यु॒वम॑श्विना श॒युं यु॒वं वि॒धन्तं॑ वि॒धवा॑मुरुष्यथः  ।",
    "index": 15,
    "shloka_num": null
  },
  {
    "text": "यु॒वं स॒निभ्य॑: स्त॒नय॑न्तमश्वि॒नाऽप॑ व्र॒जमू॑र्णुथः स॒प्तास्य॑म्  ॥८॥",
    "index": 16,
    "shloka_num": 8
  },
  {
    "text": "जनि॑ष्ट॒ योषा॑ प॒तय॑त्कनीन॒को वि चारु॑हन्वी॒रुधो॑ दं॒सना॒ अनु॑  ।",
    "index": 17,
    "shloka_num": null
  },
  {
    "text": "आस्मै॑ रीयन्ते निव॒नेव॒ सिन्ध॑वो॒ऽस्मा अह्ने॑ भवति॒ तत्प॑तित्व॒नम्  ॥९॥",
    "index": 18,
    "shloka_num": 9
  },
  {
    "text": "जी॒वं रु॑दन्ति॒ वि म॑यन्ते अध्व॒रे दी॒र्घामनु॒ प्रसि॑तिं दीधियु॒र्नर॑:  ।",
    "index": 19,
    "shloka_num": null
  },
  {
    "text": "वा॒मं पि॒तृभ्यो॒ य इ॒दं स॑मेरि॒रे मय॒: पति॑भ्यो॒ जन॑यः परि॒ष्वजे॑  ॥१०॥",
    "index": 20,
    "shloka_num": 10
  },
  {
    "text": "न तस्य॑ विद्म॒ तदु॒ षु प्र वो॑चत॒ युवा॑ ह॒ यद्यु॑व॒त्याः क्षेति॒ योनि॑षु  ।",
    "index": 21,
    "shloka_num": null
  },
  {
    "text": "प्रि॒योस्रि॑यस्य वृष॒भस्य॑ रे॒तिनो॑ गृ॒हं ग॑मेमाश्विना॒ तदु॑श्मसि  ॥११॥",
    "index": 22,
    "shloka_num": 11
  },
  {
    "text": "आ वा॑मगन्त्सुम॒तिर्वा॑जिनीवसू॒ न्य॑श्विना हृ॒त्सु कामा॑ अयंसत  ।",
    "index": 23,
    "shloka_num": null
  },
  {
    "text": "अभू॑तं गो॒पा मि॑थु॒ना शु॑भस्पती प्रि॒या अ॑र्य॒म्णो दुर्याँ॑ अशीमहि  ॥१२॥",
    "index": 24,
    "shloka_num": 12
  },
  {
    "text": "ता म॑न्दसा॒ना मनु॑षो दुरो॒ण आ ध॒त्तं र॒यिं स॒हवी॑रं वच॒स्यवे॑  ।",
    "index": 25,
    "shloka_num": null
  },
  {
    "text": "कृ॒तं ती॒र्थं सु॑प्रपा॒णं शु॑भस्पती स्था॒णुं प॑थे॒ष्ठामप॑ दुर्म॒तिं ह॑तम्  ॥१३॥",
    "index": 26,
    "shloka_num": 13
  },
  {
    "text": "क्व॑ स्विद॒द्य क॑त॒मास्व॒श्विना॑ वि॒क्षु द॒स्रा मा॑दयेते शु॒भस्पती॑  ।",
    "index": 27,
    "shloka_num": null
  },
  {
    "text": "क ईं॒ नि ये॑मे कत॒मस्य॑ जग्मतु॒र्विप्र॑स्य वा॒ यज॑मानस्य वा गृ॒हम्  ॥१४॥",
    "index": 28,
    "shloka_num": 14
  }
]
