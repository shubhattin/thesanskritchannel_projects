[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "पञ्चदशम् दशकम्",
        "index": 2,
        "shloka_num": null
    },
    {
        "text": "कपिल उपदेश: ",
        "index": 3,
        "shloka_num": null
    },
    {
        "text": "मतिरिह गुणसक्ता बन्धकृत्तेष्वसक्ता\nत्वमृतकृदुपरुन्धे भक्तियोगस्तु सक्तिम् ।\nमहदनुगमलभ्या भक्तिरेवात्र साध्या\nकपिलतनुरिति त्वं देवहूत्यै न्यगादी: ॥१॥",
        "index": 4,
        "shloka_num": 1
    },
    {
        "text": "प्रकृतिमहदहङ्काराश्च मात्राश्च भूता-\nन्यपि हृदपि दशाक्षी पूरुष: पञ्चविंश: ।\nइति विदितविभागो मुच्यतेऽसौ प्रकृत्या\nकपिलतनुरिति त्वं देवहूत्यै न्यगादी: ॥२॥",
        "index": 5,
        "shloka_num": 2
    },
    {
        "text": "प्रकृतिगतगुणौघैर्नाज्यते पूरुषोऽयं\nयदि तु सजति तस्यां तत् गुणास्तं भजेरन् ।\nमदनुभजनतत्त्वालोचनै: साऽप्यपेयात्\nकपिलतनुरिति त्वं देवहूत्यै न्यगादी: ॥३॥",
        "index": 6,
        "shloka_num": 3
    },
    {
        "text": "विमलमतिरुपात्तैरासनाद्यैर्मदङ्गं\nगरुडसमधिरूढं दिव्यभूषायुधाङ्कम् ।\nरुचितुलिततमालं शीलयेतानुवेलं\nकपिलतनुरिति त्वं देवहूत्यै न्यगादी: ॥४॥",
        "index": 7,
        "shloka_num": 4
    },
    {
        "text": "मम गुणगणलीलाकर्णनै: कीर्तनाद्यैः\nमयि सुरसरिदोघप्रख्यचित्तानुवृत्ति: ।\nभवति परमभक्ति: सा हि मृत्योर्विजेत्री\nकपिलतनुरिति त्वं देवहूत्यै न्यगादी: ॥५॥",
        "index": 8,
        "shloka_num": 5
    },
    {
        "text": "अहह बहुलहिंसासञ्चितार्थै: कुटुम्बं\nप्रतिदिनमनुपुष्णन् स्त्रीजितो बाललाली ।\nविशति हि गृहसक्तो यातनां मय्यभक्त:\nकपिलतनुरितित्वं देवहूत्यै न्यगादी: ॥६॥",
        "index": 9,
        "shloka_num": 6
    },
    {
        "text": "युवतिजठरखिन्नो जातबोधोऽप्यकाण्डे\nप्रसवगलितबोध: पीडयोल्लङ्घ्य बाल्यम् ।\nपुनरपि बत मुह्यत्येव तारुण्यकाले\nकपिलतनुरिति त्वं देवहूत्यै न्यगादी: ॥७॥",
        "index": 10,
        "shloka_num": 7
    },
    {
        "text": "पितृसुरगणयाजी धार्मिको यो गृहस्थ:\nस च निपतति काले दक्षिणाध्वोपगामी ।\nमयि निहितमकामं कर्म तूदक्पथार्थं\nकपिलतनुरिति त्वं देवहूत्यै न्यगादी: ॥८॥",
        "index": 11,
        "shloka_num": 8
    },
    {
        "text": "इति सुविदितवेद्यां देव हे देवहूतिं\nकृतनुतिमनुगृह्य त्वं गतो योगिसङ्घै: ।\nविमलमतिरथाऽसौ भक्तियोगेन मुक्ता\nत्वमपि जनहितार्थं वर्तसे प्रागुदीच्याम् ॥९॥",
        "index": 12,
        "shloka_num": 9
    },
    {
        "text": "परम किमु बहूक्त्या त्वत्पदाम्भोजभक्तिं\nसकलभयविनेत्रीं सर्वकामोपनेत्रीम् ।\nवदसि खलु दृढं त्वं तद्विधूयामयान् मे\nगुरुपवनपुरेश त्वय्युपाधत्स्व भक्तिम् ॥१०॥",
        "index": 13,
        "shloka_num": 10
    }
]