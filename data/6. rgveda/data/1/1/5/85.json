[
  {
    "text": "८ भौमोऽत्रिः । वरुण । त्रिष्टुप् ।",
    "index": 0,
    "shloka_num": null
  },
  {
    "text": "प्र स॒म्राजे॑ बृ॒हद॑र्चा गभी॒रं ब्रह्म॑ प्रि॒यं वरु॑णाय श्रु॒ताय॑ ।",
    "index": 1,
    "shloka_num": null
  },
  {
    "text": "वि यो ज॒घान॑ शमि॒तेव॒ चर्मो॑प॒स्तिरे॑ पृथि॒वीं सूर्या॑य ॥१॥",
    "index": 2,
    "shloka_num": 1
  },
  {
    "text": "वने॑षु॒ व्य१न्तरि॑क्षं ततान॒ वाज॒मर्व॑त्सु॒ पय॑ उ॒स्रिया॑सु ।",
    "index": 3,
    "shloka_num": null
  },
  {
    "text": "हृ॒त्सु क्रतुं॒ वरु॑णो अ॒प्स्व१ग्निं दि॒वि सूर्य॑मदधा॒त् सोम॒मद्रौ॑ ॥२॥",
    "index": 4,
    "shloka_num": 2
  },
  {
    "text": "नी॒चीन॑बारं॒ वरु॑ण॒: कव॑न्धं॒ प्र स॑सर्ज॒ रोद॑सी अ॒न्तरि॑क्षम् ।",
    "index": 5,
    "shloka_num": null
  },
  {
    "text": "तेन॒ विश्व॑स्य॒ भुव॑नस्य॒ राजा॒ यवं॒ न वृ॒ष्टिर्व्यु॑नत्ति॒ भूम॑ ॥३॥",
    "index": 6,
    "shloka_num": 3
  },
  {
    "text": "उ॒नत्ति॒ भूमिं॑ पृथि॒वीमु॒त द्यां य॒दा दु॒ग्धं वरु॑णो॒ वष्ट्यादित् ।",
    "index": 7,
    "shloka_num": null
  },
  {
    "text": "सम॒भ्रेण॑ वसत॒ पर्व॑तासस्तविषी॒यन्त॑: श्रथयन्त वी॒राः ॥४॥",
    "index": 8,
    "shloka_num": 4
  },
  {
    "text": "इ॒मामू॒ ष्वा॑सु॒रस्य॑ श्रु॒तस्य॑ म॒हीं मा॒यां वरु॑णस्य॒ प्र वो॑चम् ।",
    "index": 9,
    "shloka_num": null
  },
  {
    "text": "माने॑नेव तस्थि॒वाँ अ॒न्तरि॑क्षे॒ वि यो म॒मे पृ॑थि॒वीं सूर्ये॑ण ॥५॥",
    "index": 10,
    "shloka_num": 5
  },
  {
    "text": "इ॒मामू॒ नु क॒वित॑मस्य मा॒यां म॒हीं दे॒वस्य॒ नकि॒रा द॑धर्ष ।",
    "index": 11,
    "shloka_num": null
  },
  {
    "text": "एकं॒ यदु॒द्ना न पृ॒णन्त्येनी॑रासि॒ञ्चन्ती॑र॒वन॑यः समु॒द्रम् ॥६॥",
    "index": 12,
    "shloka_num": 6
  },
  {
    "text": "अ॒र्य॒म्यं॑ वरुण मि॒त्र्यं॑ वा॒ सखा॑यं वा॒ सद॒मिद् भ्रात॑रं वा ।",
    "index": 13,
    "shloka_num": null
  },
  {
    "text": "वे॒शं वा॒ नित्यं॑ वरु॒णार॑णं वा॒ यत् सी॒माग॑श्चकृ॒मा शि॒श्रथ॒स्तत् ॥७॥",
    "index": 14,
    "shloka_num": 7
  },
  {
    "text": "कि॒त॒वासो॒ यद् रि॑रि॒पुर्न दी॒वि यद् वा॑ घा स॒त्यमु॒त यन्न वि॒द्म ।",
    "index": 15,
    "shloka_num": null
  },
  {
    "text": "सर्वा॒ ता वि ष्य॑ शिथि॒रेव॑ दे॒वाऽधा॑ ते स्याम वरुण प्रि॒यास॑: ॥८॥",
    "index": 16,
    "shloka_num": 8
  }
]
