[
    {
        "text": "॥ ॐ श्री परमात्मने नमः ॥",
        "index": 0,
        "shloka_num": null
    },
    {
        "text": "॥ अथ श्रीमद्भगवद्गीता ॥",
        "index": 1,
        "shloka_num": null
    },
    {
        "text": "अथ द्वितीयोऽध्यायः ।   साङ्ख्ययोगः",
        "index": 2,
        "shloka_num": null
    },
    {
        "text": "सञ्जय उवाच ।",
        "index": 3,
        "shloka_num": null
    },
    {
        "text": "तं तथा कृपयाविष्टमश्रुपूर्णाकुलेक्षणम् ।\nविषीदन्तमिदं वाक्यमुवाच मधुसूदनः ॥२-१॥",
        "index": 4,
        "shloka_num": 1
    },
    {
        "text": "श्रीभगवानुवाच ।",
        "index": 5,
        "shloka_num": null
    },
    {
        "text": "कुतस्त्वा कश्मलमिदं विषमे समुपस्थितम् ।\nअनार्यजुष्टमस्वर्ग्यमकीर्तिकरमर्जुन ॥२-२॥",
        "index": 6,
        "shloka_num": 2
    },
    {
        "text": "क्लैब्यं मा स्म गमः पार्थ नैतत्त्वय्युपपद्यते ।\nक्षुद्रं हृदयदौर्बल्यं त्यक्त्वोत्तिष्ठ परन्तप ॥२-३॥",
        "index": 7,
        "shloka_num": 3
    },
    {
        "text": "अर्जुन उवाच ।",
        "index": 8,
        "shloka_num": null
    },
    {
        "text": "कथं भीष्ममहं सङ्ख्ये द्रोणं च मधुसूदन ।\nइषुभिः प्रतियोत्स्यामि पूजार्हावरिसूदन ॥२-४॥",
        "index": 9,
        "shloka_num": 4
    },
    {
        "text": "गुरूनहत्वा हि महानुभावान्\nश्रेयो भोक्तुं भैक्ष्यमपीह लोके ।\nहत्वार्थकामांस्तु गुरूनिहैव\nभुञ्जीय भोगान् रुधिरप्रदिग्धान् ॥२-५॥",
        "index": 10,
        "shloka_num": 5
    },
    {
        "text": "न चैतद्विद्मः कतरन्नो गरीयो\nयद्वा जयेम यदि वा नो जयेयुः ।\nयानेव हत्वा न जिजीविषामस्-\nतेऽवस्थिताः प्रमुखे धार्तराष्ट्राः ॥२-६॥",
        "index": 11,
        "shloka_num": 6
    },
    {
        "text": "कार्पण्यदोषोपहतस्वभावः\nपृच्छामि त्वां धर्मसम्मूढचेताः ।\nयच्छ्रेयः स्यान्निश्चितं ब्रूहि तन्मे\nशिष्यस्तेऽहं शाधि मां त्वां प्रपन्नम् ॥२-७॥",
        "index": 12,
        "shloka_num": 7
    },
    {
        "text": "न हि प्रपश्यामि ममापनुद्याद्\nयच्छोकमुच्छोषणमिन्द्रियाणाम् ।\nअवाप्य भूमावसपत्नमृद्धं\nराज्यं सुराणामपि चाधिपत्यम् ॥२-८॥",
        "index": 13,
        "shloka_num": 8
    },
    {
        "text": "सञ्जय उवाच ।",
        "index": 14,
        "shloka_num": null
    },
    {
        "text": "एवमुक्त्वा हृषीकेशं गुडाकेशः परन्तप ।\nन योत्स्य इति गोविन्दमुक्त्वा तूष्णीं बभूव ह ॥२-९॥",
        "index": 15,
        "shloka_num": 9
    },
    {
        "text": "तमुवाच हृषीकेशः प्रहसन्निव भारत ।\nसेनयोरुभयोर्मध्ये विषीदन्तमिदं वचः ॥२-१०॥",
        "index": 16,
        "shloka_num": 10
    },
    {
        "text": "श्रीभगवानुवाच ।",
        "index": 17,
        "shloka_num": null
    },
    {
        "text": "अशोच्यानन्वशोचस्त्वं प्रज्ञावादांश्च भाषसे ।\nगतासूनगतासूंश्च नानुशोचन्ति पण्डिताः ॥२-११॥",
        "index": 18,
        "shloka_num": 11
    },
    {
        "text": "न त्वेवाहं जातु नासं न त्वं नेमे जनाधिपाः ।\nन चैव न भविष्यामः सर्वे वयमतः परम् ॥२-१२॥",
        "index": 19,
        "shloka_num": 12
    },
    {
        "text": "देहिनोऽस्मिन्यथा देहे कौमारं यौवनं जरा ।\nतथा देहान्तरप्राप्तिर्धीरस्तत्र न मुह्यति ॥२-१३॥",
        "index": 20,
        "shloka_num": 13
    },
    {
        "text": "मात्रास्पर्शास्तु कौन्तेय शीतोष्णसुखदुःखदाः ।\nआगमापायिनोऽनित्यास्तांस्तितिक्षस्व भारत ॥२-१४॥",
        "index": 21,
        "shloka_num": 14
    },
    {
        "text": "यं हि न व्यथयन्त्येते पुरुषं पुरुषर्षभ ।\nसमदुःखसुखं धीरं सोऽमृतत्वाय कल्पते ॥२-१५॥",
        "index": 22,
        "shloka_num": 15
    },
    {
        "text": "नासतो विद्यते भावो नाभावो विद्यते सतः ।\nउभयोरपि दृष्टोऽन्तस्त्वनयोस्तत्त्वदर्शिभिः ॥२-१६॥",
        "index": 23,
        "shloka_num": 16
    },
    {
        "text": "अविनाशि तु तद्विद्धि येन सर्वमिदं ततम् ।\nविनाशमव्ययस्यास्य न कश्चित्कर्तुमर्हति ॥२-१७॥",
        "index": 24,
        "shloka_num": 17
    },
    {
        "text": "अन्तवन्त इमे देहा नित्यस्योक्ताः शरीरिणः ।\nअनाशिनोऽप्रमेयस्य तस्माद्युध्यस्व भारत ॥२-१८॥",
        "index": 25,
        "shloka_num": 18
    },
    {
        "text": "य एनं वेत्ति हन्तारं यश्चैनं मन्यते हतम् ।\nउभौ तौ न विजानीतो नायं हन्ति न हन्यते ॥२-१९॥",
        "index": 26,
        "shloka_num": 19
    },
    {
        "text": "न जायते म्रियते वा कदाचिन्\nनायं भूत्वा भविता वा न भूयः ।\nअजो नित्यः शाश्वतोऽयं पुराणो\nन हन्यते हन्यमाने शरीरे ॥२-२०॥",
        "index": 27,
        "shloka_num": 20
    },
    {
        "text": "वेदाविनाशिनं नित्यं य एनमजमव्ययम् ।\nकथं स पुरुषः पार्थ कं घातयति हन्ति कम् ॥२-२१॥",
        "index": 28,
        "shloka_num": 21
    },
    {
        "text": "वासांसि जीर्णानि यथा विहाय\nनवानि गृह्णाति नरोऽपराणि ।\nतथा शरीराणि विहाय जीर्णा-\nन्यन्यानि संयाति नवानि देही ॥२-२२॥",
        "index": 29,
        "shloka_num": 22
    },
    {
        "text": "नैनं छिन्दन्ति शस्त्राणि नैनं दहति पावकः ।\nन चैनं क्लेदयन्त्यापो न शोषयति मारुतः ॥२-२३॥",
        "index": 30,
        "shloka_num": 23
    },
    {
        "text": "अच्छेद्योऽयमदाह्योऽयमक्लेद्योऽशोष्य एव च ।\nनित्यः सर्वगतः स्थाणुरचलोऽयं सनातनः ॥२-२४॥",
        "index": 31,
        "shloka_num": 24
    },
    {
        "text": "अव्यक्तोऽयमचिन्त्योऽयमविकार्योऽयमुच्यते ।\nतस्मादेवं विदित्वैनं नानुशोचितुमर्हसि ॥२-२५॥",
        "index": 32,
        "shloka_num": 25
    },
    {
        "text": "अथ चैनं नित्यजातं नित्यं वा मन्यसे मृतम् ।\nतथापि त्वं महाबाहो नैवं शोचितुमर्हसि ॥२-२६॥",
        "index": 33,
        "shloka_num": 26
    },
    {
        "text": "जातस्य हि ध्रुवो मृत्युर्ध्रुवं जन्म मृतस्य च ।\nतस्मादपरिहार्येऽर्थे न त्वं शोचितुमर्हसि ॥२-२७॥",
        "index": 34,
        "shloka_num": 27
    },
    {
        "text": "अव्यक्तादीनि भूतानि व्यक्तमध्यानि भारत ।\nअव्यक्तनिधनान्येव तत्र का परिदेवना ॥२-२८॥",
        "index": 35,
        "shloka_num": 28
    },
    {
        "text": "आश्चर्यवत्पश्यति कश्चिदेन-\nमाश्चर्यवद्वदति तथैव चान्यः ।\nआश्चर्यवच्चैनमन्यः श‍ृणोति\nश्रुत्वाप्येनं वेद न चैव कश्चित् ॥२-२९॥",
        "index": 36,
        "shloka_num": 29
    },
    {
        "text": "देही नित्यमवध्योऽयं देहे सर्वस्य भारत ।\nतस्मात्सर्वाणि भूतानि न त्वं शोचितुमर्हसि ॥२-३०॥",
        "index": 37,
        "shloka_num": 30
    },
    {
        "text": "स्वधर्ममपि चावेक्ष्य न विकम्पितुमर्हसि ।\nधर्म्याद्धि युद्धाच्छ्रेयोऽन्यत्क्षत्रियस्य न विद्यते ॥२-३१॥",
        "index": 38,
        "shloka_num": 31
    },
    {
        "text": "यदृच्छया चोपपन्नं स्वर्गद्वारमपावृतम् ।\nसुखिनः क्षत्रियाः पार्थ लभन्ते युद्धमीदृशम् ॥२-३२॥",
        "index": 39,
        "shloka_num": 32
    },
    {
        "text": "अथ चेत्त्वमिमं धर्म्यं सङ्ग्रामं न करिष्यसि ।\nततः स्वधर्मं कीर्तिं च हित्वा पापमवाप्स्यसि ॥२-३३॥",
        "index": 40,
        "shloka_num": 33
    },
    {
        "text": "अकीर्तिं चापि भूतानि कथयिष्यन्ति तेऽव्ययाम् ।\nसम्भावितस्य चाकीर्तिर्मरणादतिरिच्यते ॥२-३४॥",
        "index": 41,
        "shloka_num": 34
    },
    {
        "text": "भयाद्रणादुपरतं मंस्यन्ते त्वां महारथाः ।\nयेषां च त्वं बहुमतो भूत्वा यास्यसि लाघवम् ॥२-३५॥",
        "index": 42,
        "shloka_num": 35
    },
    {
        "text": "अवाच्यवादांश्च बहून्वदिष्यन्ति तवाहिताः ।\nनिन्दन्तस्तव सामर्थ्यं ततो दुःखतरं नु किम् ॥२-३६॥",
        "index": 43,
        "shloka_num": 36
    },
    {
        "text": "हतो वा प्राप्स्यसि स्वर्गं जित्वा वा भोक्ष्यसे महीम् ।\nतस्मादुत्तिष्ठ कौन्तेय युद्धाय कृतनिश्चयः ॥२-३७॥",
        "index": 44,
        "shloka_num": 37
    },
    {
        "text": "सुखदुःखे समे कृत्वा लाभालाभौ जयाजयौ ।\nततो युद्धाय युज्यस्व नैवं पापमवाप्स्यसि ॥२-३८॥",
        "index": 45,
        "shloka_num": 38
    },
    {
        "text": "एषा तेऽभिहिता साङ्ख्ये बुद्धिर्योगे त्विमां श‍ृणु ।\nबुद्ध्या युक्तो यया पार्थ कर्मबन्धं प्रहास्यसि ॥२-३९॥",
        "index": 46,
        "shloka_num": 39
    },
    {
        "text": "नेहाभिक्रमनाशोऽस्ति प्रत्यवायो न विद्यते ।\nस्वल्पमप्यस्य धर्मस्य त्रायते महतो भयात् ॥२-४०॥",
        "index": 47,
        "shloka_num": 40
    },
    {
        "text": "व्यवसायात्मिका बुद्धिरेकेह कुरुनन्दन ।\nबहुशाखा ह्यनन्ताश्च बुद्धयोऽव्यवसायिनाम् ॥२-४१॥",
        "index": 48,
        "shloka_num": 41
    },
    {
        "text": "यामिमां पुष्पितां वाचं प्रवदन्त्यविपश्चितः ।\nवेदवादरताः पार्थ नान्यदस्तीति वादिनः ॥२-४२॥",
        "index": 49,
        "shloka_num": 42
    },
    {
        "text": "कामात्मानः स्वर्गपरा जन्मकर्मफलप्रदाम् ।\nक्रियाविशेषबहुलां भोगैश्वर्यगतिं प्रति ॥२-४३॥",
        "index": 50,
        "shloka_num": 43
    },
    {
        "text": "भोगैश्वर्यप्रसक्तानां तयापहृतचेतसाम् ।\nव्यवसायात्मिका बुद्धिः समाधौ न विधीयते ॥२-४४॥",
        "index": 51,
        "shloka_num": 44
    },
    {
        "text": "त्रैगुण्यविषया वेदा निस्त्रैगुण्यो भवार्जुन ।\nनिर्द्वन्द्वो नित्यसत्त्वस्थो निर्योगक्षेम आत्मवान् ॥२-४५॥",
        "index": 52,
        "shloka_num": 45
    },
    {
        "text": "यावानर्थ उदपाने सर्वतः सम्प्लुतोदके ।\nतावान्सर्वेषु वेदेषु ब्राह्मणस्य विजानतः ॥२-४६॥",
        "index": 53,
        "shloka_num": 46
    },
    {
        "text": "कर्मण्येवाधिकारस्ते मा फलेषु कदाचन ।\nमा कर्मफलहेतुर्भूर्मा ते सङ्गोऽस्त्वकर्मणि ॥२-४७॥",
        "index": 54,
        "shloka_num": 47
    },
    {
        "text": "योगस्थः कुरु कर्माणि सङ्गं त्यक्त्वा धनञ्जय ।\nसिद्ध्यसिद्ध्योः समो भूत्वा समत्वं योग उच्यते ॥२-४८॥",
        "index": 55,
        "shloka_num": 48
    },
    {
        "text": "दूरेण ह्यवरं कर्म बुद्धियोगाद्धनञ्जय ।\nबुद्धौ शरणमन्विच्छ कृपणाः फलहेतवः ॥२-४९॥",
        "index": 56,
        "shloka_num": 49
    },
    {
        "text": "बुद्धियुक्तो जहातीह उभे सुकृतदुष्कृते ।\nतस्माद्योगाय युज्यस्व योगः कर्मसु कौशलम् ॥२-५०॥",
        "index": 57,
        "shloka_num": 50
    },
    {
        "text": "कर्मजं बुद्धियुक्ता हि फलं त्यक्त्वा मनीषिणः ।\nजन्मबन्धविनिर्मुक्ताः पदं गच्छन्त्यनामयम् ॥२-५१॥",
        "index": 58,
        "shloka_num": 51
    },
    {
        "text": "यदा ते मोहकलिलं बुद्धिर्व्यतितरिष्यति ।\nतदा गन्तासि निर्वेदं श्रोतव्यस्य श्रुतस्य च ॥२-५२॥",
        "index": 59,
        "shloka_num": 52
    },
    {
        "text": "श्रुतिविप्रतिपन्ना ते यदा स्थास्यति निश्चला ।\nसमाधावचला बुद्धिस्तदा योगमवाप्स्यसि ॥२-५३॥",
        "index": 60,
        "shloka_num": 53
    },
    {
        "text": "अर्जुन उवाच ।",
        "index": 61,
        "shloka_num": null
    },
    {
        "text": "स्थितप्रज्ञस्य का भाषा समाधिस्थस्य केशव ।\nस्थितधीः किं प्रभाषेत किमासीत व्रजेत किम् ॥२-५४॥",
        "index": 62,
        "shloka_num": 54
    },
    {
        "text": "श्रीभगवानुवाच ।",
        "index": 63,
        "shloka_num": null
    },
    {
        "text": "प्रजहाति यदा कामान्सर्वान्पार्थ मनोगतान् ।\nआत्मन्येवात्मना तुष्टः स्थितप्रज्ञस्तदोच्यते ॥२-५५॥",
        "index": 64,
        "shloka_num": 55
    },
    {
        "text": "दुःखेष्वनुद्विग्नमनाः सुखेषु विगतस्पृहः ।\nवीतरागभयक्रोधः स्थितधीर्मुनिरुच्यते ॥२-५६॥",
        "index": 65,
        "shloka_num": 56
    },
    {
        "text": "यः सर्वत्रानभिस्नेहस्तत्तत्प्राप्य शुभाशुभम् ।\nनाभिनन्दति न द्वेष्टि तस्य प्रज्ञा प्रतिष्ठिता ॥२-५७॥",
        "index": 66,
        "shloka_num": 57
    },
    {
        "text": "यदा संहरते चायं कूर्मोऽङ्गानीव सर्वशः ।\nइन्द्रियाणीन्द्रियार्थेभ्यस्तस्य प्रज्ञा प्रतिष्ठिता ॥२-५८॥",
        "index": 67,
        "shloka_num": 58
    },
    {
        "text": "विषया विनिवर्तन्ते निराहारस्य देहिनः ।\nरसवर्जं रसोऽप्यस्य परं दृष्ट्वा निवर्तते ॥२-५९॥",
        "index": 68,
        "shloka_num": 59
    },
    {
        "text": "यततो ह्यपि कौन्तेय पुरुषस्य विपश्चितः ।\nइन्द्रियाणि प्रमाथीनि हरन्ति प्रसभं मनः ॥२-६०॥",
        "index": 69,
        "shloka_num": 60
    },
    {
        "text": "तानि सर्वाणि संयम्य युक्त आसीत मत्परः ।\nवशे हि यस्येन्द्रियाणि तस्य प्रज्ञा प्रतिष्ठिता ॥२-६१॥",
        "index": 70,
        "shloka_num": 61
    },
    {
        "text": "ध्यायतो विषयान्पुंसः सङ्गस्तेषूपजायते ।\nसङ्गात्सञ्जायते कामः कामात्क्रोधोऽभिजायते ॥२-६२॥",
        "index": 71,
        "shloka_num": 62
    },
    {
        "text": "क्रोधाद्भवति सम्मोहः सम्मोहात्स्मृतिविभ्रमः ।\nस्मृतिभ्रंशाद् बुद्धिनाशो बुद्धिनाशात्प्रणश्यति ॥२-६३॥",
        "index": 72,
        "shloka_num": 63
    },
    {
        "text": "रागद्वेषविमुक्तैस्तु विषयानिन्द्रियैश्चरन् ।\nआत्मवश्यैर्विधेयात्मा प्रसादमधिगच्छति ॥२-६४॥",
        "index": 73,
        "shloka_num": 64
    },
    {
        "text": "प्रसादे सर्वदुःखानां हानिरस्योपजायते ।\nप्रसन्नचेतसो ह्याशु बुद्धिः पर्यवतिष्ठते ॥२-६५॥",
        "index": 74,
        "shloka_num": 65
    },
    {
        "text": "नास्ति बुद्धिरयुक्तस्य न चायुक्तस्य भावना ।\nन चाभावयतः शान्तिरशान्तस्य कुतः सुखम् ॥२-६६॥",
        "index": 75,
        "shloka_num": 66
    },
    {
        "text": "इन्द्रियाणां हि चरतां यन्मनोऽनुविधीयते ।\nतदस्य हरति प्रज्ञां वायुर्नावमिवाम्भसि ॥२-६७॥",
        "index": 76,
        "shloka_num": 67
    },
    {
        "text": "तस्माद्यस्य महाबाहो निगृहीतानि सर्वशः ।\nइन्द्रियाणीन्द्रियार्थेभ्यस्तस्य प्रज्ञा प्रतिष्ठिता ॥२-६८॥",
        "index": 77,
        "shloka_num": 68
    },
    {
        "text": "या निशा सर्वभूतानां तस्यां जागर्ति संयमी ।\nयस्यां जाग्रति भूतानि सा निशा पश्यतो मुनेः ॥२-६९॥",
        "index": 78,
        "shloka_num": 69
    },
    {
        "text": "आपूर्यमाणमचलप्रतिष्ठं\nसमुद्रमापः प्रविशन्ति यद्वत् ।\nतद्वत्कामा यं प्रविशन्ति सर्वे\nस शान्तिमाप्नोति न कामकामी ॥२-७०॥",
        "index": 79,
        "shloka_num": 70
    },
    {
        "text": "विहाय कामान्यः सर्वान्पुमांश्चरति निःस्पृहः ।\nनिर्ममो निरहङ्कारः स शान्तिमधिगच्छति ॥२-७१॥",
        "index": 80,
        "shloka_num": 71
    },
    {
        "text": "एषा ब्राह्मी स्थितिः पार्थ नैनां प्राप्य विमुह्यति ।\nस्थित्वास्यामन्तकालेऽपि ब्रह्मनिर्वाणमृच्छति ॥२-७२॥",
        "index": 81,
        "shloka_num": 72
    },
    {
        "text": "ॐ तत्सदिति श्रीमद्भगवद्गीतासूपनिषत्सु\nब्रह्मविद्यायां योगशास्त्रे श्रीकृष्णार्जुनसंवादे\nसाङ्ख्ययोगो नाम द्वितीयोऽध्यायः ॥२॥",
        "index": 82,
        "shloka_num": null
    }
]