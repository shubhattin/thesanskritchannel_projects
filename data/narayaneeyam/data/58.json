[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "अष्टपञ्चाशम् दशकम्",
        "index": 1,
        "shloka_num": null
    },
    {
        "text": "दावाग्नि मोक्ष: ऋतु वर्णनम् च",
        "index": 2,
        "shloka_num": null
    },
    {
        "text": "त्वयि विहरणलोले बालजालै: प्रलम्ब-",
        "index": 3,
        "shloka_num": null
    },
    {
        "text": "प्रमथनसविलम्बे धेनव: स्वैरचारा: ।\nतृणकुतुकनिविष्टा दूरदूरं चरन्त्य:\nकिमपि विपिनमैषीकाख्यमीषांबभूवु: ॥१॥",
        "index": 4,
        "shloka_num": 1
    },
    {
        "text": "अनधिगतनिदाघक्रौर्यवृन्दावनान्तात्\nबहिरिदमुपयाता: काननं धेनवस्ता: ।\nतव विरहविषण्णा ऊष्मलग्रीष्मताप-\nप्रसरविसरदम्भस्याकुला: स्तम्भमापु: ॥२॥",
        "index": 5,
        "shloka_num": 2
    },
    {
        "text": "तदनु सह सहायैर्दूरमन्विष्य शौरे\nगलितसरणिमुञ्जारण्यसञ्जातखेदम् ।\nपशुकुलमभिवीक्ष्य क्षिप्रमानेतुमारात्\nत्वयि गतवति ही ही सर्वतोऽग्निर्जजृम्भे ॥३॥",
        "index": 6,
        "shloka_num": 3
    },
    {
        "text": "सकलहरिति दीप्ते घोरभाङ्कारभीमे\nशिखिनि विहतमार्गा अर्धदग्धा इवार्ता: ।\nअहह भुवनबन्धो पाहि पाहीति सर्वे\nशरणमुपगतास्त्वां तापहर्तारमेकम् ॥४॥",
        "index": 7,
        "shloka_num": 4
    },
    {
        "text": "अलमलमतिभीत्या सर्वतो मीलयध्वं\nदृशमिति तव वाचा मीलिताक्षेषु तेषु ।\nक्व नु दवदहनोऽसौ कुत्र मुञ्जाटवी सा\nसपदि ववृतिरे ते हन्त भाण्डीरदेशे ॥५॥",
        "index": 8,
        "shloka_num": 5
    },
    {
        "text": "जय जय तव माया केयमीशेति तेषां\nनुतिभिरुदितहासो बद्धनानाविलास: ।\nपुनरपि विपिनान्ते प्राचर: पाटलादि-\nप्रसवनिकरमात्रग्राह्यघर्मानुभावे ॥६॥",
        "index": 9,
        "shloka_num": 6
    },
    {
        "text": "त्वयि विमुखमिवोच्चैस्तापभारं वहन्तं\nतव भजनवदन्त: पङ्कमुच्छोषयन्तम् ।\nतव भुजवदुदञ्चद्भूरितेज:प्रवाहं\nतपसमयमनैषीर्यामुनेषु स्थलेषु ॥७॥",
        "index": 10,
        "shloka_num": 7
    },
    {
        "text": "तदनु जलदजालैस्त्वद्वपुस्तुल्यभाभि:\nविकसदमलविद्युत्पीतवासोविलासै: ।\nसकलभुवनभाजां हर्षदां वर्षवेलां\nक्षितिधरकुहरेषु स्वैरवासी व्यनैषी: ॥८॥",
        "index": 11,
        "shloka_num": 8
    },
    {
        "text": "कुहरतलनिविष्टं त्वां गरिष्ठं गिरीन्द्र:\nशिखिकुलनवकेकाकाकुभि: स्तोत्रकारी ।\nस्फुटकुटजकदम्बस्तोमपुष्पाञ्जलिं च\nप्रविदधदनुभेजे देव गोवर्धनोऽसौ ॥९॥",
        "index": 12,
        "shloka_num": 9
    },
    {
        "text": "अथ शरदमुपेतां तां भवद्भक्तचेतो-\nविमलसलिलपूरां मानयन् काननेषु ।\nतृणममलवनान्ते चारु सञ्चारयन् गा:\nपवनपुरपते त्वं देहि मे देहसौख्यम् ॥१०॥",
        "index": 13,
        "shloka_num": null
    }
]