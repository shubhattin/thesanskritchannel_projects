[
  {
    "text": "११ ऐन्द्रो विमदः प्राजापत्यो वा, वासुक्रो वसुकृद्वा । सोमः । आस्तारपंक्तिः ।",
    "index": 0,
    "shloka_num": null
  },
  {
    "text": "भ॒द्रं नो॒ अपि॑ वातय॒ मनो॒ दक्ष॑मु॒त क्रतु॑म् ।\nअधा॑ ते स॒ख्ये अन्ध॑सो॒ वि वो॒ मदे॒ रण॒न्गावो॒ न यव॑से॒ विव॑क्षसे ॥१॥",
    "index": 1,
    "shloka_num": 1
  },
  {
    "text": "हृ॒दि॒स्पृश॑स्त आसते॒ विश्वे॑षु सोम॒ धाम॑सु ।\nअधा॒ कामा॑ इ॒मे मम॒ वि वो॒ मदे॒ वि ति॑ष्ठन्ते वसू॒यवो॒ विव॑क्षसे ॥२॥",
    "index": 2,
    "shloka_num": 2
  },
  {
    "text": "उ॒त व्र॒तानि॑ सोम ते॒ प्राहं मि॑नामि पा॒क्या॑ ।\nअधा॑ पि॒तेव॑ सू॒नवे॒ वि वो॒ मदे॑ मृ॒ळा नो॑ अ॒भि चि॑द्व॒धाद्विव॑क्षसे ॥३॥",
    "index": 3,
    "shloka_num": 3
  },
  {
    "text": "समु॒ प्र य॑न्ति धी॒तयः॒ सर्गा॑सोऽव॒ताँ इ॑व ।\nक्रतुं॑ नः सोम जी॒वसे॒ वि वो॒ मदे॑ धा॒रया॑ चम॒साँ इ॑व॒ विव॑क्षसे ॥४॥",
    "index": 4,
    "shloka_num": 4
  },
  {
    "text": "तव॒ त्ये सो॑म॒ शक्ति॑भि॒र्निका॑मासो॒ व्यृ॑ण्विरे ।\nगृत्स॑स्य॒ धीरा॑स्त॒वसो॒ वि वो॒ मदे॑ व्र॒जं गोम॑न्तम॒श्विनं॒ विव॑क्षसे ॥५॥",
    "index": 5,
    "shloka_num": 5
  },
  {
    "text": "प॒शुं नः॑ सोम रक्षसि पुरु॒त्रा विष्ठि॑तं॒ जग॑त् ।\nस॒माकृ॑णोषि जी॒वसे॒ वि वो॒ मदे॒ विश्वा॑ स॒म्पश्य॒न्भुव॑ना॒ विव॑क्षसे ॥६॥",
    "index": 6,
    "shloka_num": 6
  },
  {
    "text": "त्वं नः॑ सोम वि॒श्वतो॑ गो॒पा अदा॑भ्यो भव ।\nसेध॑ राज॒न्नप॒ स्रिधो॒ वि वो॒ मदे॒ मा नो॑ दुः॒शंस॑ ईशता॒ विव॑क्षसे ॥७॥",
    "index": 7,
    "shloka_num": 7
  },
  {
    "text": "त्वं नः॑ सोम सु॒क्रतु॑र्वयो॒धेया॑य जागृहि ।\nक्षे॒त्र॒वित्त॑रो॒ मनु॑षो॒ वि वो॒ मदे॑ द्रु॒हो नः॑ पा॒ह्यंह॑सो॒ विव॑क्षसे ॥८॥",
    "index": 8,
    "shloka_num": 8
  },
  {
    "text": "त्वं नो॑ वृत्रहन्त॒मेन्द्र॑स्येन्दो शि॒वः सखा॑ ।\nयत्सीं॒ हव॑न्ते समि॒थे वि वो॒ मदे॒ युध्य॑मानास्तो॒कसा॑तौ॒ विव॑क्षसे ॥९॥",
    "index": 9,
    "shloka_num": 9
  },
  {
    "text": "अ॒यं घ॒ स तु॒रो मद॒ इन्द्र॑स्य वर्धत प्रि॒यः ।\nअ॒यं क॒क्षीव॑तो म॒हो वि वो॒ मदे॑ म॒तिं विप्र॑स्य वर्धय॒द्विव॑क्षसे ॥१०॥",
    "index": 10,
    "shloka_num": 10
  },
  {
    "text": "अ॒यं विप्रा॑य दा॒शुषे॒ वाजाँ॑ इयर्ति॒ गोम॑तः ।\nअ॒यं स॒प्तभ्य॒ आ वरं॒ वि वो॒ मदे॒ प्रान्धं श्रो॒णं च॑ तारिष॒द्विव॑क्षसे ॥११",
    "index": 11,
    "shloka_num": null
  }
]
