[
  {
    "text": "६ बार्हस्पत्यो भरद्वाज: । अग्नि : । त्रिष्टुप् ।",
    "index": 0,
    "shloka_num": null
  },
  {
    "text": "यज॑स्व होतरिषि॒तो यजी॑या॒नग्ने॒ बाधो॑ म॒रुतां॒ न प्रयु॑क्ति ।",
    "index": 1,
    "shloka_num": null
  },
  {
    "text": "आ नो॑ मि॒त्रावरु॑णा॒ नास॑त्या॒ द्यावा॑ हो॒त्राय॑ पृथि॒वी व॑वृत्याः ॥१॥",
    "index": 2,
    "shloka_num": 1
  },
  {
    "text": "त्वं होता॑ म॒न्द्रत॑मो नो अ॒ध्रुग॒न्तर्दे॒वो वि॒दथा॒ मर्त्ये॑षु ।",
    "index": 3,
    "shloka_num": null
  },
  {
    "text": "पा॒व॒कया॑ जु॒ह्वा॒३ वह्नि॑रा॒सा ऽग्ने॒ यज॑स्व त॒न्वं१ तव॒ स्वाम् ॥२॥",
    "index": 4,
    "shloka_num": 2
  },
  {
    "text": "धन्या॑ चि॒द्धि त्वे धि॒षणा॒ वष्टि॒ प्र दे॒वाञ्जन्म॑ गृण॒ते यज॑ध्यै ।",
    "index": 5,
    "shloka_num": null
  },
  {
    "text": "वेपि॑ष्ठो॒ अङ्गि॑रसां॒ यद्ध॒ विप्रो॒ मधु॑ च्छ॒न्दो भन॑ति रे॒भ इ॒ष्टौ ॥३॥",
    "index": 6,
    "shloka_num": 3
  },
  {
    "text": "अदि॑द्युत॒त् स्वपा॑को वि॒भावा ऽग्ने॒ यज॑स्व॒ रोद॑सी उरू॒ची ।",
    "index": 7,
    "shloka_num": null
  },
  {
    "text": "आ॒युं न यं नम॑सा रा॒तह॑व्या अ॒ञ्जन्ति॑ सुप्र॒यसं॒ पञ्च॒ जना॑: ॥४॥",
    "index": 8,
    "shloka_num": 4
  },
  {
    "text": "वृ॒ञ्जे ह॒ यन्नम॑सा ब॒र्हिर॒ग्नावया॑मि॒ स्रुग्घृ॒तव॑ती सुवृ॒क्तिः ।",
    "index": 9,
    "shloka_num": null
  },
  {
    "text": "अम्य॑क्षि॒ सद्म॒ सद॑ने पृथि॒व्या अश्रा॑यि य॒ज्ञः सूर्ये॒ न चक्षु॑: ॥५॥",
    "index": 10,
    "shloka_num": 5
  },
  {
    "text": "द॒श॒स्या न॑: पुर्वणीक होतर्दे॒वेभि॑रग्ने अ॒ग्निभि॑रिधा॒नः ।",
    "index": 11,
    "shloka_num": null
  },
  {
    "text": "रा॒यः सू॑नो सहसो वावसा॒ना अति॑ स्रसेम वृ॒जनं॒ नांह॑: ॥६॥",
    "index": 12,
    "shloka_num": 6
  }
]
