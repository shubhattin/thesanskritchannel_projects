[
  {
    "text": "९ उशना काव्य:  । पवमान: सोम:  । त्रिष्टुप्  ।",
    "index": 0,
    "shloka_num": null
  },
  {
    "text": "प्र तु द्र॑व॒ परि॒ कोशं॒ नि षी॑द॒ नृभि॑: पुना॒नो अ॒भि वाज॑मर्ष  ।",
    "index": 1,
    "shloka_num": null
  },
  {
    "text": "अश्वं॒ न त्वा॑ वा॒जिनं॑ म॒र्जय॒न्तोऽच्छा॑ ब॒र्ही र॑श॒नाभि॑र्नयन्ति  ॥१॥",
    "index": 2,
    "shloka_num": 1
  },
  {
    "text": "स्वा॒यु॒धः प॑वते दे॒व इन्दु॑रशस्ति॒हा वृ॒जनं॒ रक्ष॑माणः  ।",
    "index": 3,
    "shloka_num": null
  },
  {
    "text": "पि॒ता दे॒वानां॑ जनि॒ता सु॒दक्षो॑ विष्ट॒म्भो दि॒वो ध॒रुण॑: पृथि॒व्याः  ॥२॥",
    "index": 4,
    "shloka_num": 2
  },
  {
    "text": "ऋषि॒र्विप्र॑: पुरए॒ता जना॑नामृ॒भुर्धीर॑ उ॒शना॒ काव्ये॑न  ।",
    "index": 5,
    "shloka_num": null
  },
  {
    "text": "स चि॑द्विवेद॒ निहि॑तं॒ यदा॑सामपी॒च्यं१ गुह्यं॒ नाम॒ गोना॑म्  ॥३॥",
    "index": 6,
    "shloka_num": 3
  },
  {
    "text": "ए॒ष स्य ते॒ मधु॑माँ इन्द्र॒ सोमो॒ वृषा॒ वृष्णे॒ परि॑ प॒वित्रे॑ अक्षाः  ।",
    "index": 7,
    "shloka_num": null
  },
  {
    "text": "स॒ह॒स्र॒साः श॑त॒सा भू॑रि॒दावा॑ शश्वत्त॒मं ब॒र्हिरा वा॒ज्य॑स्थात्  ॥४॥",
    "index": 8,
    "shloka_num": 4
  },
  {
    "text": "ए॒ते सोमा॑ अ॒भि ग॒व्या स॒हस्रा॑ म॒हे वाजा॑या॒मृता॑य॒ श्रवां॑सि  ।",
    "index": 9,
    "shloka_num": null
  },
  {
    "text": "प॒वित्रे॑भि॒: पव॑माना असृग्रञ्छ्रव॒स्यवो॒ न पृ॑त॒नाजो॒ अत्या॑:  ॥५॥",
    "index": 10,
    "shloka_num": 5
  },
  {
    "text": "परि॒ हि ष्मा॑ पुरुहू॒तो जना॑नां॒ विश्वास॑र॒द्भोज॑ना पू॒यमा॑नः  ।",
    "index": 11,
    "shloka_num": null
  },
  {
    "text": "अथा भ॑र श्येनभृत॒ प्रयां॑सि र॒यिं तुञ्जा॑नो अ॒भि वाज॑मर्ष  ॥६॥",
    "index": 12,
    "shloka_num": 6
  },
  {
    "text": "ए॒ष सु॑वा॒नः परि॒ सोम॑: प॒वित्रे॒ सर्गो॒ न सृ॒ष्टो अ॑दधाव॒दर्वा॑  ।",
    "index": 13,
    "shloka_num": null
  },
  {
    "text": "ति॒ग्मे शिशा॑नो महि॒षो न शृङ्गे॒ गा ग॒व्यन्न॒भि शूरो॒ न सत्वा॑  ॥७॥",
    "index": 14,
    "shloka_num": 7
  },
  {
    "text": "ए॒षा य॑यौ पर॒माद॒न्तरद्रे॒: कूचि॑त्स॒तीरू॒र्वे गा वि॑वेद  ।",
    "index": 15,
    "shloka_num": null
  },
  {
    "text": "दि॒वो न वि॒द्युत्स्त॒नय॑न्त्य॒भ्रैः सोम॑स्य ते पवत इन्द्र॒ धारा॑  ॥८॥",
    "index": 16,
    "shloka_num": 8
  },
  {
    "text": "उ॒त स्म॑ रा॒शिं परि॑ यासि॒ गोना॒मिन्द्रे॑ण सोम स॒रथं॑ पुना॒नः  ।",
    "index": 17,
    "shloka_num": null
  },
  {
    "text": "पू॒र्वीरिषो॑ बृह॒तीर्जी॑रदानो॒ शिक्षा॑ शचीव॒स्तव॒ ता उ॑प॒ष्टुत्  ॥९॥",
    "index": 18,
    "shloka_num": 9
  }
]
