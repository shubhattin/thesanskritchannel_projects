[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "पञ्चषष्टितमम् दशकम्",
        "index": 1,
        "shloka_num": null
    },
    {
        "text": "गोपीनां भगवत् समीप गमनम्",
        "index": 2,
        "shloka_num": null
    },
    {
        "text": "गोपीजनाय कथितं नियमावसाने",
        "index": 3,
        "shloka_num": null
    },
    {
        "text": "मारोत्सवं त्वमथ साधयितुं प्रवृत्त: ।\nसान्द्रेण चान्द्रमहसा शिशिरीकृताशे\nप्रापूरयो मुरलिकां यमुनावनान्ते ॥१॥",
        "index": 4,
        "shloka_num": 1
    },
    {
        "text": "सम्मूर्छनाभिरुदितस्वरमण्डलाभि:\nसम्मूर्छयन्तमखिलं भुवनान्तरालम् ।\nत्वद्वेणुनादमुपकर्ण्य विभो तरुण्य:\nतत्तादृशं कमपि चित्तविमोहमापु: ॥२॥",
        "index": 5,
        "shloka_num": 2
    },
    {
        "text": "ता गेहकृत्यनिरतास्तनयप्रसक्ता:\nकान्तोपसेवनपराश्च सरोरुहाक्ष्य: ।\nसर्वं विसृज्य मुरलीरवमोहितास्ते\nकान्तारदेशमयि कान्ततनो समेता: ॥३॥",
        "index": 6,
        "shloka_num": 3
    },
    {
        "text": "काश्चिन्निजाङ्गपरिभूषणमादधाना\nवेणुप्रणादमुपकर्ण्य कृतार्धभूषा: ।\nत्वामागता ननु तथैव विभूषिताभ्य:\nता एव संरुरुचिरे तव लोचनाय ॥४॥",
        "index": 7,
        "shloka_num": 4
    },
    {
        "text": "हारं नितम्बभुवि काचन धारयन्ती\nकाञ्चीं च कण्ठभुवि देव समागता त्वाम् ।\nहारित्वमात्मजघनस्य मुकुन्द तुभ्यं\nव्यक्तं बभाष इव मुग्धमुखी विशेषात् ॥५॥",
        "index": 8,
        "shloka_num": 5
    },
    {
        "text": "काचित् कुचे पुनरसज्जितकञ्चुलीका\nव्यामोहत: परवधूभिरलक्ष्यमाणा ।\nत्वामाययौ निरुपमप्रणयातिभार-\nराज्याभिषेकविधये कलशीधरेव ॥६॥",
        "index": 9,
        "shloka_num": 6
    },
    {
        "text": "काश्चित् गृहात् किल निरेतुमपारयन्त्य:\nत्वामेव देव हृदये सुदृढं विभाव्य ।\nदेहं विधूय परचित्सुखरूपमेकं\nत्वामाविशन् परमिमा ननु धन्यधन्या: ॥७॥",
        "index": 10,
        "shloka_num": 7
    },
    {
        "text": "जारात्मना न परमात्मतया स्मरन्त्यो\nनार्यो गता: परमहंसगतिं क्षणेन ।\nतं त्वां प्रकाशपरमात्मतनुं कथञ्चित्\nचित्ते वहन्नमृतमश्रममश्नुवीय ॥८॥",
        "index": 11,
        "shloka_num": 8
    },
    {
        "text": "अभ्यागताभिरभितो व्रजसुन्दरीभि:\nमुग्धस्मितार्द्रवदन: करुणावलोकी ।\nनिस्सीमकान्तिजलधिस्त्वमवेक्ष्यमाणो\nविश्वैकहृद्य हर मे पवनेश रोगान् ॥९॥",
        "index": 12,
        "shloka_num": null
    }
]