[
  {
    "text": "१५ गोषूक्त्यश्वसूक्तिनौ काण्वायनौ  । इन्द्र:  । गायत्री  ।",
    "index": 0,
    "shloka_num": null
  },
  {
    "text": "यदि॑न्द्रा॒हं यथा॒ त्वमीशी॑य॒ वस्व॒ एक॒ इत्  । स्तो॒ता मे॒ गोष॑खा स्यात्  ॥१॥",
    "index": 1,
    "shloka_num": 1
  },
  {
    "text": "शिक्षे॑यमस्मै॒ दित्से॑यं॒ शची॑पते मनी॒षिणे॑  । यद॒हं गोप॑ति॒: स्याम्  ॥२॥",
    "index": 2,
    "shloka_num": 2
  },
  {
    "text": "धे॒नुष्ट॑ इन्द्र सू॒नृता॒ यज॑मानाय सुन्व॒ते  । गामश्वं॑ पि॒प्युषी॑ दुहे  ॥३॥",
    "index": 3,
    "shloka_num": 3
  },
  {
    "text": "न ते॑ व॒र्तास्ति॒ राध॑स॒ इन्द्र॑ दे॒वो न मर्त्य॑:  । यद्दित्स॑सि स्तु॒तो म॒घम्  ॥४॥",
    "index": 4,
    "shloka_num": 4
  },
  {
    "text": "य॒ज्ञ इन्द्र॑मवर्धय॒द्यद्भूमिं॒ व्यव॑र्तयत्  । च॒क्रा॒ण ओ॑प॒शं दि॒वि  ॥५॥",
    "index": 5,
    "shloka_num": 5
  },
  {
    "text": "वा॒वृ॒धा॒नस्य॑ ते व॒यं विश्वा॒ धना॑नि जि॒ग्युष॑:  । ऊ॒तिमि॒न्द्रा वृ॑णीमहे  ॥६॥",
    "index": 6,
    "shloka_num": 6
  },
  {
    "text": "व्य१न्तरि॑क्षमतिर॒न्मदे॒ सोम॑स्य रोच॒ना  । इन्द्रो॒ यदभि॑नद्व॒लम्  ॥७॥",
    "index": 7,
    "shloka_num": 7
  },
  {
    "text": "उद्गा आ॑ज॒दङ्गि॑रोभ्य आ॒विष्कृ॒ण्वन्गुहा॑ स॒तीः  । अ॒र्वाञ्चं॑ नुनुदे व॒लम्  ॥८॥",
    "index": 8,
    "shloka_num": 8
  },
  {
    "text": "इन्द्रे॑ण रोच॒ना दि॒वो दृ॒ळ्हानि॑ दृंहि॒तानि॑ च  । स्थि॒राणि॒ न प॑रा॒णुदे॑  ॥९॥",
    "index": 9,
    "shloka_num": 9
  },
  {
    "text": "अ॒पामू॒र्मिर्मद॑न्निव॒ स्तोम॑ इन्द्राजिरायते  । वि ते॒ मदा॑ अराजिषुः  ॥१०॥",
    "index": 10,
    "shloka_num": 10
  },
  {
    "text": "त्वं हि स्तो॑म॒वर्ध॑न॒ इन्द्रास्यु॑क्थ॒वर्ध॑नः  । स्तो॒तॄ॒णामु॒त भ॑द्र॒कृत्  ॥११॥",
    "index": 11,
    "shloka_num": 11
  },
  {
    "text": "इन्द्र॒मित्के॒शिना॒ हरी॑ सोम॒पेया॑य वक्षतः  । उप॑ य॒ज्ञं सु॒राध॑सम्  ॥१२॥",
    "index": 12,
    "shloka_num": 12
  },
  {
    "text": "अ॒पां फेने॑न॒ नमु॑चे॒: शिर॑ इ॒न्द्रोद॑वर्तयः  । विश्वा॒ यदज॑य॒: स्पृध॑:  ॥१३॥",
    "index": 13,
    "shloka_num": 13
  },
  {
    "text": "मा॒याभि॑रु॒त्सिसृ॑प्सत॒ इन्द्र॒ द्यामा॒रुरु॑क्षतः  । अव॒ दस्यूँ॑रधूनुथाः  ॥१४॥",
    "index": 14,
    "shloka_num": 14
  },
  {
    "text": "अ॒सु॒न्वामि॑न्द्र सं॒सदं॒ विषू॑चीं॒ व्य॑नाशयः  । सो॒म॒पा उत्त॑रो॒ भव॑न्  ॥१५॥",
    "index": 15,
    "shloka_num": 15
  }
]
