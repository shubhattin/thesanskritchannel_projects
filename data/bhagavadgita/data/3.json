[
    {
        "text": "॥ ॐ श्री परमात्मने नमः ॥",
        "index": 0,
        "shloka_num": null
    },
    {
        "text": "॥ अथ श्रीमद्भगवद्गीता ॥",
        "index": 1,
        "shloka_num": null
    },
    {
        "text": "अथ तृतीयोऽध्यायः ।   कर्मयोगः",
        "index": 2,
        "shloka_num": null
    },
    {
        "text": "अर्जुन उवाच ।",
        "index": 3,
        "shloka_num": null
    },
    {
        "text": "ज्यायसी चेत्कर्मणस्ते मता बुद्धिर्जनार्दन ।\nतत्किं कर्मणि घोरे मां नियोजयसि केशव ॥३-१॥",
        "index": 4,
        "shloka_num": 1
    },
    {
        "text": "व्यामिश्रेणेव वाक्येन बुद्धिं मोहयसीव मे ।\nतदेकं वद निश्चित्य येन श्रेयोऽहमाप्नुयाम् ॥३-२॥",
        "index": 5,
        "shloka_num": 2
    },
    {
        "text": "श्रीभगवानुवाच ।",
        "index": 6,
        "shloka_num": null
    },
    {
        "text": "लोकेऽस्मिन् द्विविधा निष्ठा पुरा प्रोक्ता मयानघ ।\nज्ञानयोगेन साङ्ख्यानां कर्मयोगेन योगिनाम् ॥३-३॥",
        "index": 7,
        "shloka_num": 3
    },
    {
        "text": "न कर्मणामनारम्भान्नैष्कर्म्यं पुरुषोऽश्नुते ।\nन च संन्यसनादेव सिद्धिं समधिगच्छति ॥३-४॥",
        "index": 8,
        "shloka_num": 4
    },
    {
        "text": "न हि कश्चित्क्षणमपि जातु तिष्ठत्यकर्मकृत् ।\nकार्यते ह्यवशः कर्म सर्वः प्रकृतिजैर्गुणैः ॥३-५॥",
        "index": 9,
        "shloka_num": 5
    },
    {
        "text": "कर्मेन्द्रियाणि संयम्य य आस्ते मनसा स्मरन् ।\nइन्द्रियार्थान्विमूढात्मा मिथ्याचारः स उच्यते ॥३-६॥",
        "index": 10,
        "shloka_num": 6
    },
    {
        "text": "यस्त्विन्द्रियाणि मनसा नियम्यारभतेऽर्जुन ।\nकर्मेन्द्रियैः कर्मयोगमसक्तः स विशिष्यते ॥३-७॥",
        "index": 11,
        "shloka_num": 7
    },
    {
        "text": "नियतं कुरु कर्म त्वं कर्म ज्यायो ह्यकर्मणः ।\nशरीरयात्रापि च ते न प्रसिद्ध्येदकर्मणः ॥३-८॥",
        "index": 12,
        "shloka_num": 8
    },
    {
        "text": "यज्ञार्थात्कर्मणोऽन्यत्र लोकोऽयं कर्मबन्धनः ।\nतदर्थं कर्म कौन्तेय मुक्तसङ्गः समाचर ॥३-९॥",
        "index": 13,
        "shloka_num": 9
    },
    {
        "text": "सहयज्ञाः प्रजाः सृष्ट्वा पुरोवाच प्रजापतिः ।\nअनेन प्रसविष्यध्वमेष वोऽस्त्विष्टकामधुक् ॥३-१०॥",
        "index": 14,
        "shloka_num": 10
    },
    {
        "text": "देवान्भावयतानेन ते देवा भावयन्तु वः ।\nपरस्परं भावयन्तः श्रेयः परमवाप्स्यथ ॥३-११॥",
        "index": 15,
        "shloka_num": 11
    },
    {
        "text": "इष्टान्भोगान्हि वो देवा दास्यन्ते यज्ञभाविताः ।\nतैर्दत्तानप्रदायैभ्यो यो भुङ्क्ते स्तेन एव सः ॥३-१२॥",
        "index": 16,
        "shloka_num": 12
    },
    {
        "text": "यज्ञशिष्टाशिनः सन्तो मुच्यन्ते सर्वकिल्बिषैः ।\nभुञ्जते ते त्वघं पापा ये पचन्त्यात्मकारणात् ॥३-१३॥",
        "index": 17,
        "shloka_num": 13
    },
    {
        "text": "अन्नाद्भवन्ति भूतानि पर्जन्यादन्नसम्भवः ।\nयज्ञाद्भवति पर्जन्यो यज्ञः कर्मसमुद्भवः ॥३-१४॥",
        "index": 18,
        "shloka_num": 14
    },
    {
        "text": "कर्म ब्रह्मोद्भवं विद्धि ब्रह्माक्षरसमुद्भवम् ।\nतस्मात्सर्वगतं ब्रह्म नित्यं यज्ञे प्रतिष्ठितम् ॥३-१५॥",
        "index": 19,
        "shloka_num": 15
    },
    {
        "text": "एवं प्रवर्तितं चक्रं नानुवर्तयतीह यः ।\nअघायुरिन्द्रियारामो मोघं पार्थ स जीवति ॥३-१६॥",
        "index": 20,
        "shloka_num": 16
    },
    {
        "text": "यस्त्वात्मरतिरेव स्यादात्मतृप्तश्च मानवः ।\nआत्मन्येव च सन्तुष्टस्तस्य कार्यं न विद्यते ॥३-१७॥",
        "index": 21,
        "shloka_num": 17
    },
    {
        "text": "नैव तस्य कृतेनार्थो नाकृतेनेह कश्चन ।\nन चास्य सर्वभूतेषु कश्चिदर्थव्यपाश्रयः ॥३-१८॥",
        "index": 22,
        "shloka_num": 18
    },
    {
        "text": "तस्मादसक्तः सततं कार्यं कर्म समाचर ।\nअसक्तो ह्याचरन्कर्म परमाप्नोति पूरुषः ॥३-१९॥",
        "index": 23,
        "shloka_num": 19
    },
    {
        "text": "कर्मणैव हि संसिद्धिमास्थिता जनकादयः ।\nलोकसङ्ग्रहमेवापि सम्पश्यन्कर्तुमर्हसि ॥३-२०॥",
        "index": 24,
        "shloka_num": 20
    },
    {
        "text": "यद्यदाचरति श्रेष्ठस्तत्तदेवेतरो जनः ।\nस यत्प्रमाणं कुरुते लोकस्तदनुवर्तते ॥३-२१॥",
        "index": 25,
        "shloka_num": 21
    },
    {
        "text": "न मे पार्थास्ति कर्तव्यं त्रिषु लोकेषु किञ्चन ।\nनानवाप्तमवाप्तव्यं वर्त एव च कर्मणि ॥३-२२॥",
        "index": 26,
        "shloka_num": 22
    },
    {
        "text": "यदि ह्यहं न वर्तेयं जातु कर्मण्यतन्द्रितः ।\nमम वर्त्मानुवर्तन्ते मनुष्याः पार्थ सर्वशः ॥३-२३॥",
        "index": 27,
        "shloka_num": 23
    },
    {
        "text": "उत्सीदेयुरिमे लोका न कुर्यां कर्म चेदहम् ।\nसङ्करस्य च कर्ता स्यामुपहन्यामिमाः प्रजाः ॥३-२४॥",
        "index": 28,
        "shloka_num": 24
    },
    {
        "text": "सक्ताः कर्मण्यविद्वांसो यथा कुर्वन्ति भारत ।\nकुर्याद्विद्वांस्तथासक्तश्चिकीर्षुर्लोकसङ्ग्रहम् ॥३-२५॥",
        "index": 29,
        "shloka_num": 25
    },
    {
        "text": "न बुद्धिभेदं जनयेदज्ञानां कर्मसङ्गिनाम् ।\nजोषयेत्सर्वकर्माणि विद्वान्युक्तः समाचरन् ॥३-२६॥",
        "index": 30,
        "shloka_num": 26
    },
    {
        "text": "प्रकृतेः क्रियमाणानि गुणैः कर्माणि सर्वशः ।\nअहङ्कारविमूढात्मा कर्ताहमिति मन्यते ॥३-२७॥",
        "index": 31,
        "shloka_num": 27
    },
    {
        "text": "तत्त्ववित्तु महाबाहो गुणकर्मविभागयोः ।\nगुणा गुणेषु वर्तन्त इति मत्वा न सज्जते ॥३-२८॥",
        "index": 32,
        "shloka_num": 28
    },
    {
        "text": "प्रकृतेर्गुणसम्मूढाः सज्जन्ते गुणकर्मसु ।\nतानकृत्स्नविदो मन्दान्कृत्स्नविन्न विचालयेत् ॥३-२९॥",
        "index": 33,
        "shloka_num": 29
    },
    {
        "text": "मयि सर्वाणि कर्माणि संन्यस्याध्यात्मचेतसा ।\nनिराशीर्निर्ममो भूत्वा युध्यस्व विगतज्वरः ॥३-३०॥",
        "index": 34,
        "shloka_num": 30
    },
    {
        "text": "ये मे मतमिदं नित्यमनुतिष्ठन्ति मानवाः ।\nश्रद्धावन्तोऽनसूयन्तो मुच्यन्ते तेऽपि कर्मभिः ॥३-३१॥",
        "index": 35,
        "shloka_num": 31
    },
    {
        "text": "ये त्वेतदभ्यसूयन्तो नानुतिष्ठन्ति मे मतम् ।\nसर्वज्ञानविमूढांस्तान्विद्धि नष्टानचेतसः ॥३-३२॥",
        "index": 36,
        "shloka_num": 32
    },
    {
        "text": "सदृशं चेष्टते स्वस्याः प्रकृतेर्ज्ञानवानपि ।\nप्रकृतिं यान्ति भूतानि निग्रहः किं करिष्यति ॥३-३३॥",
        "index": 37,
        "shloka_num": 33
    },
    {
        "text": "इन्द्रियस्येन्द्रियस्यार्थे रागद्वेषौ व्यवस्थितौ ।\nतयोर्न वशमागच्छेत्तौ ह्यस्य परिपन्थिनौ ॥३-३४॥",
        "index": 38,
        "shloka_num": 34
    },
    {
        "text": "श्रेयान्स्वधर्मो विगुणः परधर्मात्स्वनुष्ठितात् ।\nस्वधर्मे निधनं श्रेयः परधर्मो भयावहः ॥३-३५॥",
        "index": 39,
        "shloka_num": 35
    },
    {
        "text": "अर्जुन उवाच ।",
        "index": 40,
        "shloka_num": null
    },
    {
        "text": "अथ केन प्रयुक्तोऽयं पापं चरति पूरुषः ।\nअनिच्छन्नपि वार्ष्णेय बलादिव नियोजितः ॥३-३६॥",
        "index": 41,
        "shloka_num": 36
    },
    {
        "text": "श्रीभगवानुवाच ।",
        "index": 42,
        "shloka_num": null
    },
    {
        "text": "काम एष क्रोध एष रजोगुणसमुद्भवः ।\nमहाशनो महापाप्मा विद्ध्येनमिह वैरिणम् ॥३-३७॥",
        "index": 43,
        "shloka_num": 37
    },
    {
        "text": "धूमेनाव्रियते वह्निर्यथादर्शो मलेन च ।\nयथोल्बेनावृतो गर्भस्तथा तेनेदमावृतम् ॥३-३८॥",
        "index": 44,
        "shloka_num": 38
    },
    {
        "text": "आवृतं ज्ञानमेतेन ज्ञानिनो नित्यवैरिणा ।\nकामरूपेण कौन्तेय दुष्पूरेणानलेन च ॥३-३९॥",
        "index": 45,
        "shloka_num": 39
    },
    {
        "text": "इन्द्रियाणि मनो बुद्धिरस्याधिष्ठानमुच्यते ।\nएतैर्विमोहयत्येष ज्ञानमावृत्य देहिनम् ॥३-४०॥",
        "index": 46,
        "shloka_num": 40
    },
    {
        "text": "तस्मात्त्वमिन्द्रियाण्यादौ नियम्य भरतर्षभ ।\nपाप्मानं प्रजहि ह्येनं ज्ञानविज्ञाननाशनम् ॥३-४१॥",
        "index": 47,
        "shloka_num": 41
    },
    {
        "text": "इन्द्रियाणि पराण्याहुरिन्द्रियेभ्यः परं मनः ।\nमनसस्तु परा बुद्धिर्यो बुद्धेः परतस्तु सः ॥३-४२॥",
        "index": 48,
        "shloka_num": 42
    },
    {
        "text": "एवं बुद्धेः परं बुद्ध्वा संस्तभ्यात्मानमात्मना ।\nजहि शत्रुं महाबाहो कामरूपं दुरासदम् ॥३-४३॥",
        "index": 49,
        "shloka_num": 43
    },
    {
        "text": "ॐ तत्सदिति श्रीमद्भगवद्गीतासूपनिषत्सु\nब्रह्मविद्यायां योगशास्त्रे श्रीकृष्णार्जुनसंवादे\nकर्मयोगो नाम तृतीयोऽध्यायः ॥३॥",
        "index": 50,
        "shloka_num": null
    }
]