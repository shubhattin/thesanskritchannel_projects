[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "द्वितीयम् दशकम्",
        "index": 2,
        "shloka_num": null
    },
    {
        "text": "रूपमाधुर्यं भक्तिमहत्त्वम् च",
        "index": 3,
        "shloka_num": null
    },
    {
        "text": "सूर्यस्पर्धिकिरीटमूर्ध्वतिलकप्रोद्भासिफालान्तरं\nकारुण्याकुलनेत्रमार्द्रहसितोल्लासं सुनासापुटम्।\nगण्डोद्यन्मकराभकुण्डलयुगं कण्ठोज्वलत्कौस्तुभं\nत्वद्रूपं वनमाल्यहारपटलश्रीवत्सदीप्रं भजे ॥१॥",
        "index": 4,
        "shloka_num": 1
    },
    {
        "text": "केयूराङ्गदकङ्कणोत्तममहारत्नाङ्गुलीयाङ्कित-\nश्रीमद्बाहुचतुष्कसङ्गतगदाशङ्खारिपङ्केरुहाम् ।\nकाञ्चित् काञ्चनकाञ्चिलाञ्च्छितलसत्पीताम्बरालम्बिनीम्\nआलम्बे विमलाम्बुजद्युतिपदां मूर्तिं तवार्तिच्छिदम् ॥२॥",
        "index": 5,
        "shloka_num": 2
    },
    {
        "text": "यत्त्त्रैलोक्यमहीयसोऽपि महितं सम्मोहनं मोहनात्\nकान्तं कान्तिनिधानतोऽपि मधुरं माधुर्यधुर्यादपि ।\nसौन्दर्योत्तरतोऽपि सुन्दरतरं त्वद्रूपमाश्चर्यतोऽ-\nप्याश्चर्यं भुवने न कस्य कुतुकं पुष्णाति विष्णो विभो ॥३॥",
        "index": 6,
        "shloka_num": 3
    },
    {
        "text": "तत्तादृङ्मधुरात्मकं तव वपु: सम्प्राप्य सम्पन्मयी\nसा देवी परमोत्सुका चिरतरं नास्ते स्वभक्तेष्वपि ।\nतेनास्या बत कष्टमच्युत विभो त्वद्रूपमानोज्ञक -\nप्रेमस्थैर्यमयादचापलबलाच्चापल्यवार्तोदभूत् ॥४॥",
        "index": 7,
        "shloka_num": 4
    },
    {
        "text": "लक्ष्मीस्तावकरामणीयकहृतैवेयं परेष्वस्थिरे-\nत्यस्मिन्नन्यदपि प्रमाणमधुना वक्ष्यामि लक्ष्मीपते ।\nये त्वद्ध्यानगुणानुकीर्तनरसासक्ता हि भक्ता जनाः\nतेष्वेषा वसति स्थिरैव दयितप्रस्तावदत्तादरा ॥५॥",
        "index": 8,
        "shloka_num": 5
    },
    {
        "text": "एवंभूतमनोज्ञतानवसुधानिष्यन्दसन्दोहनं\nत्वद्रूपं परचिद्रसायनमयं चेतोहरं शृण्वताम् ।\nसद्य: प्रेरयते मतिं मदयते रोमाञ्चयत्यङ्गकं\nव्यासिञ्चत्यपि शीतवाष्पविसरैरानन्दमूर्छोद्भवै: ॥६॥",
        "index": 9,
        "shloka_num": 6
    },
    {
        "text": "एवंभूततया हि भक्त्यभिहितो योगस्स योगद्वयात्\nकर्मज्ञानमयात् भृशोत्तमतरो योगीश्वरैर्गीयते ।\nसौन्दर्यैकरसात्मके त्वयि खलु प्रेमप्रकर्षात्मिका\nभक्तिर्निश्रममेव विश्वपुरुषैर्लभ्या रमावल्लभ ॥७॥",
        "index": 10,
        "shloka_num": 7
    },
    {
        "text": "निष्कामं नियतस्वधर्मचरणं यत् कर्मयोगाभिधं\nतद्दूरेत्यफलं यदौपनिषदज्ञानोपलभ्यं पुन: ।\nतत्त्वव्यक्ततया सुदुर्गमतरं चित्तस्य तस्माद्विभो\nत्वत्प्रेमात्मकभक्तिरेव सततं स्वादीयसी श्रेयसी ॥८॥",
        "index": 11,
        "shloka_num": 8
    },
    {
        "text": "अत्यायासकराणि कर्मपटलान्याचर्य निर्यन्मला\nबोधे भक्तिपथेऽथवाऽप्युचिततामायान्ति किं तावता ।\nक्लिष्ट्वा तर्कपथे परं तव वपुर्ब्रह्माख्यमन्ये पुनः\nचित्तार्द्रत्वमृते विचिन्त्य बहुभिस्सिद्ध्यन्ति जन्मान्तरै: ॥९॥",
        "index": 12,
        "shloka_num": 9
    },
    {
        "text": "त्वद्भक्तिस्तु कथारसामृतझरीनिर्मज्जनेन स्वयं\nसिद्ध्यन्ती विमलप्रबोधपदवीमक्लेशतस्तन्वती ।\nसद्यस्सिद्धिकरी जयत्ययि विभो सैवास्तु मे त्वत्पद-\nप्रेमप्रौढिरसार्द्रता द्रुततरं वातालयाधीश्वर ॥१०॥",
        "index": 13,
        "shloka_num": 10
    }
]