[
  {
    "text": "१४ बार्हस्पत्यो भरद्वाज: । सरस्वती । गायत्री; १-३, १३ जगती; १४ त्रिष्टुप् ।",
    "index": 0,
    "shloka_num": null
  },
  {
    "text": "इ॒यम॑ददाद्रभ॒समृ॑ण॒च्युतं॒ दिवो॑दासं वध्र्य॒श्वाय॑ दा॒शुषे॑ ।",
    "index": 1,
    "shloka_num": null
  },
  {
    "text": "या शश्व॑न्तमाच॒खादा॑व॒सं प॒णिं ता ते॑ दा॒त्राणि॑ तवि॒षा स॑रस्वति ॥१॥",
    "index": 2,
    "shloka_num": 1
  },
  {
    "text": "इ॒यं शुष्मे॑भिर्बिस॒खा इ॑वारुज॒त्सानु॑ गिरी॒णां त॑वि॒षेभि॑रू॒र्मिभि॑: ।",
    "index": 3,
    "shloka_num": null
  },
  {
    "text": "पा॒रा॒व॒त॒घ्नीमव॑से सुवृ॒क्तिभि॒: सर॑स्वती॒मा वि॑वासेम धी॒तिभि॑: ॥२॥",
    "index": 4,
    "shloka_num": 2
  },
  {
    "text": "सर॑स्वति देव॒निदो॒ नि ब॑र्हय प्र॒जां विश्व॑स्य॒ बृस॑यस्य मा॒यिन॑: ।",
    "index": 5,
    "shloka_num": null
  },
  {
    "text": "उ॒त क्षि॒तिभ्यो॒ऽवनी॑रविन्दो वि॒षमे॑भ्यो अस्रवो वाजिनीवति ॥३॥",
    "index": 6,
    "shloka_num": 3
  },
  {
    "text": "प्र णो॑ दे॒वी सर॑स्वती॒ वाजे॑भिर्वा॒जिनी॑वती । धी॒नाम॑वि॒त्र्य॑वतु ॥४॥",
    "index": 7,
    "shloka_num": 4
  },
  {
    "text": "यस्त्वा॑ देवि सरस्वत्युपब्रू॒ते धने॑ हि॒ते । इन्द्रं॒ न वृ॑त्र॒तूर्ये॑ ॥५॥",
    "index": 8,
    "shloka_num": 5
  },
  {
    "text": "त्वं दे॑वि सरस्व॒त्यवा॒ वाजे॑षु वाजिनि । रदा॑ पू॒षेव॑ नः स॒निम् ॥६॥",
    "index": 9,
    "shloka_num": 6
  },
  {
    "text": "उ॒त स्या न॒: सर॑स्वती घो॒रा हिर॑ण्यवर्तनिः । वृ॒त्र॒घ्नी व॑ष्टि सुष्टु॒तिम् ॥७॥",
    "index": 10,
    "shloka_num": 7
  },
  {
    "text": "यस्या॑ अन॒न्तो अह्रु॑तस्त्वे॒षश्च॑रि॒ष्णुर॑र्ण॒वः । अम॒श्चर॑ति॒ रोरु॑वत् ॥८॥",
    "index": 11,
    "shloka_num": 8
  },
  {
    "text": "सा नो॒ विश्वा॒ अति॒ द्विष॒: स्वसॄ॑र॒न्या ऋ॒ताव॑री । अत॒न्नहे॑व॒ सूर्य॑: ॥९॥",
    "index": 12,
    "shloka_num": 9
  },
  {
    "text": "उ॒त न॑: प्रि॒या प्रि॒यासु॑ स॒प्तस्व॑सा॒ सुजु॑ष्टा । सर॑स्वती॒ स्तोम्या॑ भूत् ॥१०॥",
    "index": 13,
    "shloka_num": 10
  },
  {
    "text": "आ॒प॒प्रुषी॒ पार्थि॑वान्यु॒रु रजो॑ अ॒न्तरि॑क्षम् । सर॑स्वती नि॒दस्पा॑तु ॥११॥",
    "index": 14,
    "shloka_num": 11
  },
  {
    "text": "त्रि॒ष॒धस्था॑ स॒प्तधा॑तु॒: पञ्च॑ जा॒ता व॒र्धय॑न्ती । वाजे॑वाजे॒ हव्या॑ भूत् ॥१२॥",
    "index": 15,
    "shloka_num": 12
  },
  {
    "text": "प्र या म॑हि॒म्ना म॒हिना॑सु॒ चेकि॑ते द्यु॒म्नेभि॑र॒न्या अ॒पसा॑म॒पस्त॑मा ।",
    "index": 16,
    "shloka_num": null
  },
  {
    "text": "रथ॑ इव बृह॒ती वि॒भ्वने॑ कृ॒तोप॒स्तुत्या॑ चिकि॒तुषा॒ सर॑स्वती ॥१३॥",
    "index": 17,
    "shloka_num": 13
  },
  {
    "text": "सर॑स्वत्य॒भि नो॑ नेषि॒ वस्यो॒ माप॑ स्फरी॒: पय॑सा॒ मा न॒ आ ध॑क् ।",
    "index": 18,
    "shloka_num": null
  },
  {
    "text": "जु॒षस्व॑ नः स॒ख्या वे॒श्या॑ च॒ मा त्वत्क्षेत्रा॒ण्यर॑णानि गन्म ॥१४॥",
    "index": 19,
    "shloka_num": 14
  }
]
