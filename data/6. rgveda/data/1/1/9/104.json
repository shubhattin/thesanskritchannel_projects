[
  {
    "text": "६ पर्वतनारदौ काण्वौ, काश्यप्यौ शिखण्डिन्यावप्सरसौ वा । पवमानः सोमः । उष्णिक् ।",
    "index": 0,
    "shloka_num": null
  },
  {
    "text": "सखा॑य॒ आ नि षी॑दत पुना॒नाय॒ प्र गा॑यत ।\nशिशुं॒ न य॒ज्ञैः परि॑ भूषत श्रि॒ये ॥१॥",
    "index": 1,
    "shloka_num": 1
  },
  {
    "text": "समी॑ व॒त्सं न मा॒तृभिः॑ सृ॒जता॑ गय॒साध॑नम् ।\nदे॒वा॒व्यं१ मद॑म॒भि द्विश॑वसम् ॥२॥",
    "index": 2,
    "shloka_num": 2
  },
  {
    "text": "पु॒नाता॑ दक्ष॒साध॑नं॒ यथा॒ शर्धा॑य वी॒तये॑ ।\nयथा॑ मि॒त्राय॒ वरु॑णाय॒ शंत॑मः ॥३॥",
    "index": 3,
    "shloka_num": 3
  },
  {
    "text": "अ॒स्मभ्यं॑ त्वा वसु॒विद॑म॒भि वाणी॑रनूषत ।\nगोभि॑ष्टे॒ वर्ण॑म॒भि वा॑सयामसि ॥४॥",
    "index": 4,
    "shloka_num": 4
  },
  {
    "text": "स नो॑ मदानां पत॒ इन्दो॑ दे॒वप्स॑रा असि ।\nसखे॑व॒ सख्ये॑ गातु॒वित्त॑मो भव ॥५॥",
    "index": 5,
    "shloka_num": 5
  },
  {
    "text": "सने॑मि कृ॒ध्य१स्मदा र॒क्षसं॒ कं चि॑द॒त्रिण॑म् ।\nअपादे॑वं द्व॒युमंहो॑ युयोधि नः ॥६॥",
    "index": 6,
    "shloka_num": 6
  }
]
