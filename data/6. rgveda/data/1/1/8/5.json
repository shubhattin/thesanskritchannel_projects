[
  {
    "text": "३९ ब्रह्मातिथि: काण्व:  ।अश्विनौ, ३७ ( उत्तरार्धस्य ) – ३९ चैद्य: कशु:  । गायत्री, ३७ -३८ बृहती , ३९ अनुष्टुप्  ।",
    "index": 0,
    "shloka_num": null
  },
  {
    "text": "दू॒रादि॒हेव॒ यत्स॒त्य॑रु॒णप्सु॒रशि॑श्वितत्  । वि भा॒नुं वि॒श्वधा॑तनत्  ॥१॥",
    "index": 1,
    "shloka_num": 1
  },
  {
    "text": "नृ॒वद्द॑स्रा मनो॒युजा॒ रथे॑न पृथु॒पाज॑सा  । सचे॑थे अश्विनो॒षस॑म्  ॥२॥",
    "index": 2,
    "shloka_num": 2
  },
  {
    "text": "यु॒वाभ्यां॑ वाजिनीवसू॒ प्रति॒ स्तोमा॑ अदृक्षत  । वाचं॑ दू॒तो यथो॑हिषे  ॥३॥",
    "index": 3,
    "shloka_num": 3
  },
  {
    "text": "पु॒रु॒प्रि॒या ण॑ ऊ॒तये॑ पुरुम॒न्द्रा पु॑रू॒वसू॑  । स्तु॒षे कण्वा॑सो अ॒श्विना॑  ॥४॥",
    "index": 4,
    "shloka_num": 4
  },
  {
    "text": "मंहि॑ष्ठा वाज॒सात॑मे॒षय॑न्ता शु॒भस्पती॑  । गन्ता॑रा दा॒शुषो॑ गृ॒हम्  ॥५॥",
    "index": 5,
    "shloka_num": 5
  },
  {
    "text": "ता सु॑दे॒वाय॑ दा॒शुषे॑ सुमे॒धामवि॑तारिणीम्  । घृ॒तैर्गव्यू॑तिमुक्षतम्  ॥६॥",
    "index": 6,
    "shloka_num": 6
  },
  {
    "text": "आ न॒: स्तोम॒मुप॑ द्र॒वत्तूयं॑ श्ये॒नेभि॑रा॒शुभि॑:  । या॒तमश्वे॑भिरश्विना  ॥७॥",
    "index": 7,
    "shloka_num": 7
  },
  {
    "text": "येभि॑स्ति॒स्रः प॑रा॒वतो॑ दि॒वो विश्वा॑नि रोच॒ना  । त्रीँर॒क्तून्प॑रि॒दीय॑थः  ॥८॥",
    "index": 8,
    "shloka_num": 8
  },
  {
    "text": "उ॒त नो॒ गोम॑ती॒रिष॑ उ॒त सा॒तीर॑हर्विदा  । वि प॒थः सा॒तये॑ सितम्  ॥९॥",
    "index": 9,
    "shloka_num": 9
  },
  {
    "text": "आ नो॒ गोम॑न्तमश्विना सु॒वीरं॑ सु॒रथं॑ र॒यिम्  । वो॒ळ्हमश्वा॑वती॒रिष॑:  ॥१०॥",
    "index": 10,
    "shloka_num": 10
  },
  {
    "text": "वा॒वृ॒धा॒ना शु॑भस्पती॒ दस्रा॒ हिर॑ण्यवर्तनी  । पिब॑तं सो॒म्यं मधु॑  ॥११॥",
    "index": 11,
    "shloka_num": 11
  },
  {
    "text": "अ॒स्मभ्यं॑ वाजिनीवसू म॒घव॑द्भ्यश्च स॒प्रथ॑:  । छ॒र्दिर्य॑न्त॒मदा॑भ्यम्  ॥१२॥",
    "index": 12,
    "shloka_num": 12
  },
  {
    "text": "नि षु ब्रह्म॒ जना॑नां॒ यावि॑ष्टं॒ तूय॒मा ग॑तम्  । मो ष्व१न्याँ उपा॑रतम्  ॥१३॥",
    "index": 13,
    "shloka_num": 13
  },
  {
    "text": "अ॒स्य पि॑बतमश्विना यु॒वं मद॑स्य॒ चारु॑णः  । मध्वो॑ रा॒तस्य॑ धिष्ण्या  ॥१४॥",
    "index": 14,
    "shloka_num": 14
  },
  {
    "text": "अ॒स्मे आ व॑हतं र॒यिं श॒तव॑न्तं सह॒स्रिण॑म्  । पु॒रु॒क्षुं वि॒श्वधा॑यसम्  ॥१५॥",
    "index": 15,
    "shloka_num": 15
  },
  {
    "text": "पु॒रु॒त्रा चि॒द्धि वां॑ नरा वि॒ह्वय॑न्ते मनी॒षिण॑:  । वा॒घद्भि॑रश्वि॒ना ग॑तम्  ॥१६॥",
    "index": 16,
    "shloka_num": 16
  },
  {
    "text": "जना॑सो वृ॒क्तब॑र्हिषो ह॒विष्म॑न्तो अरं॒कृत॑:  । यु॒वां ह॑वन्ते अश्विना  ॥१७॥",
    "index": 17,
    "shloka_num": 17
  },
  {
    "text": "अ॒स्माक॑म॒द्य वा॑म॒यं स्तोमो॒ वाहि॑ष्ठो॒ अन्त॑मः  । यु॒वाभ्यां॑ भूत्वश्विना  ॥१८॥",
    "index": 18,
    "shloka_num": 18
  },
  {
    "text": "यो ह॑ वां॒ मधु॑नो॒ दृति॒राहि॑तो रथ॒चर्ष॑णे  । तत॑: पिबतमश्विना  ॥१९॥",
    "index": 19,
    "shloka_num": 19
  },
  {
    "text": "तेन॑ नो वाजिनीवसू॒ पश्वे॑ तो॒काय॒ शं गवे॑  । वह॑तं॒ पीव॑री॒रिष॑:  ॥२०॥",
    "index": 20,
    "shloka_num": 20
  },
  {
    "text": "उ॒त नो॑ दि॒व्या इष॑ उ॒त सिन्धूँ॑रहर्विदा  । अप॒ द्वारे॑व वर्षथः  ॥२१॥",
    "index": 21,
    "shloka_num": 21
  },
  {
    "text": "क॒दा वां॑ तौ॒ग्र्यो वि॑धत्समु॒द्रे ज॑हि॒तो न॑रा  । यद्वां॒ रथो॒ विभि॒ष्पता॑त्  ॥२२॥",
    "index": 22,
    "shloka_num": 22
  },
  {
    "text": "यु॒वं कण्वा॑य नासत्या॒ ऽपि॑रिप्ताय ह॒र्म्ये  । शश्व॑दू॒तीर्द॑शस्यथः  ॥२३॥",
    "index": 23,
    "shloka_num": 23
  },
  {
    "text": "ताभि॒रा या॑तमू॒तिभि॒र्नव्य॑सीभिः सुश॒स्तिभि॑:  । यद्वां॑ वृषण्वसू हु॒वे  ॥२४॥",
    "index": 24,
    "shloka_num": 24
  },
  {
    "text": "यथा॑ चि॒त्कण्व॒माव॑तं प्रि॒यमे॑धमुपस्तु॒तम्  । अत्रिं॑ शि॒ञ्जार॑मश्विना  ॥२५॥",
    "index": 25,
    "shloka_num": 25
  },
  {
    "text": "यथो॒त कृत्व्ये॒ धनें॒ऽशुं गोष्व॒गस्त्य॑म्  । यथा॒ वाजे॑षु॒ सोभ॑रिम्  ॥२६॥",
    "index": 26,
    "shloka_num": 26
  },
  {
    "text": "ए॒ताव॑द्वां वृषण्वसू॒ अतो॑ वा॒ भूयो॑ अश्विना  । गृ॒णन्त॑: सु॒म्नमी॑महे  ॥२७॥",
    "index": 27,
    "shloka_num": 27
  },
  {
    "text": "रथं॒ हिर॑ण्यवन्धुरं॒ हिर॑ण्याभीशुमश्विना  । आ हि स्थाथो॑ दिवि॒स्पृश॑म्  ॥२८॥",
    "index": 28,
    "shloka_num": 28
  },
  {
    "text": "हि॒र॒ण्ययी॑ वां॒ रभि॑री॒षा अक्षो॑ हिर॒ण्यय॑:  । उ॒भा च॒क्रा हि॑र॒ण्यया॑  ॥२९॥",
    "index": 29,
    "shloka_num": 29
  },
  {
    "text": "तेन॑ नो वाजिनीवसू परा॒वत॑श्चि॒दा ग॑तम्  । उपे॒मां सु॑ष्टु॒तिं मम॑  ॥३०॥",
    "index": 30,
    "shloka_num": 30
  },
  {
    "text": "आ व॑हेथे परा॒कात्पू॒र्वीर॒श्नन्ता॑वश्विना  । इषो॒ दासी॑रमर्त्या  ॥३१॥",
    "index": 31,
    "shloka_num": 31
  },
  {
    "text": "आ नो॑ द्यु॒म्नैरा श्रवो॑भि॒रा रा॒या या॑तमश्विना  । पुरु॑श्चन्द्रा॒ नास॑त्या  ॥३२॥",
    "index": 32,
    "shloka_num": 32
  },
  {
    "text": "एह वां॑ प्रुषि॒तप्स॑वो॒ वयो॑ वहन्तु प॒र्णिन॑:  । अच्छा॑ स्वध्व॒रं जन॑म्  ॥३३॥",
    "index": 33,
    "shloka_num": 33
  },
  {
    "text": "रथं॑ वा॒मनु॑गायसं॒ य इ॒षा वर्त॑ते स॒ह  । न च॒क्रम॒भि बा॑धते  ॥३४॥",
    "index": 34,
    "shloka_num": 34
  },
  {
    "text": "हि॒र॒ण्यये॑न॒ रथे॑न द्र॒वत्पा॑णिभि॒रश्वै॑:  । धीज॑वना॒ नास॑त्या  ॥३५॥",
    "index": 35,
    "shloka_num": 35
  },
  {
    "text": "यु॒वं मृ॒गं जा॑गृ॒वांसं॒ स्वद॑थो वा वृषण्वसू  । ता न॑: पृङ्क्तमि॒षा र॒यिम्  ॥३६॥",
    "index": 36,
    "shloka_num": 36
  },
  {
    "text": "ता मे॑ अश्विना सनी॒नां वि॒द्यातं॒ नवा॑नाम्  । यथा॑ चिच्चै॒द्यः क॒शुः श॒तमुष्ट्रा॑नां॒ दद॑त्स॒हस्रा॒ दश॒ गोना॑म्  ॥३॥ ॥",
    "index": 37,
    "shloka_num": null
  },
  {
    "text": "यो मे॒ हिर॑ण्यसंदृशो॒ दश॒ राज्ञो॒ अमं॑हत  । अ॒ध॒स्प॒दा इच्चै॒द्यस्य॑ कृ॒ष्टय॑श्चर्म॒म्ना अ॒भितो॒ जना॑:  ॥३८॥",
    "index": 38,
    "shloka_num": 38
  },
  {
    "text": "माकि॑रे॒ना प॒था गा॒द्येने॒मे यन्ति॑ चे॒दय॑:  । अ॒न्यो नेत्सू॒रिरोह॑ते भूरि॒दाव॑त्तरो॒ जन॑:  ॥३९॥",
    "index": 39,
    "shloka_num": 39
  }
]
