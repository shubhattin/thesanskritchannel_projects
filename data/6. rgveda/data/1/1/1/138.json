[
  {
    "text": "४ परुच्छेपो दैवोदासिः । पूषा । अत्यष्टिः ।",
    "index": 0,
    "shloka_num": null
  },
  {
    "text": "प्रप्र॑ पू॒ष्णस्तु॑विजा॒तस्य॑ शस्यते महि॒त्वम॑स्य त॒वसो॒ न त॑न्दते स्तो॒त्रम॑स्य॒ न त॑न्दते  ।",
    "index": 1,
    "shloka_num": null
  },
  {
    "text": "अर्चा॑मि सुम्न॒यन्न॒हमन्त्यू॑तिं मयो॒भुव॑म्  ।",
    "index": 2,
    "shloka_num": null
  },
  {
    "text": "विश्व॑स्य॒ यो मन॑ आयुयु॒वे म॒खो दे॒व आ॑युयु॒वे म॒खः  ॥१॥",
    "index": 3,
    "shloka_num": 1
  },
  {
    "text": "प्र हि त्वा॑ पूषन्नजि॒रं न याम॑नि॒ स्तोमे॑भिः कृ॒ण्व ऋ॒णवो॒ यथा॒ मृध॒ उष्ट्रो॒ न पी॑परो॒ मृध॑:  ।",
    "index": 4,
    "shloka_num": null
  },
  {
    "text": "हु॒वे यत् त्वा॑ मयो॒भुवं॑ दे॒वं स॒ख्याय॒ मर्त्य॑:  ।",
    "index": 5,
    "shloka_num": null
  },
  {
    "text": "अ॒स्माक॑माङ्गू॒षान् द्यु॒म्निन॑स्कृधि॒ वाजे॑षु द्यु॒म्निन॑स्कृधि  ॥२॥",
    "index": 6,
    "shloka_num": 2
  },
  {
    "text": "यस्य॑ ते पूषन् त्स॒ख्ये वि॑प॒न्यव॒: क्रत्वा॑ चि॒त् सन्तोऽव॑सा बुभुज्रि॒र इति॒ क्रत्वा॑ बुभुज्रि॒रे  ।",
    "index": 7,
    "shloka_num": null
  },
  {
    "text": "तामनु॑ त्वा॒ नवी॑यसीं नि॒युतं॑ रा॒य ई॑महे  ।",
    "index": 8,
    "shloka_num": null
  },
  {
    "text": "अहे॑ळमान उरुशंस॒ सरी॑ भव॒ वाजे॑वाजे॒ सरी॑ भव  ॥३॥",
    "index": 9,
    "shloka_num": 3
  },
  {
    "text": "अ॒स्या ऊ॒ षु ण॒ उप॑ सा॒तये॑ भु॒वो ऽहे॑ळमानो ररि॒वाँ अ॑जाश्व श्रवस्य॒ताम॑जाश्व  ।",
    "index": 10,
    "shloka_num": null
  },
  {
    "text": "ओ षु त्वा॑ ववृतीमहि॒ स्तोमे॑भिर्दस्म सा॒धुभि॑:  ।",
    "index": 11,
    "shloka_num": null
  },
  {
    "text": "न॒हि त्वा॑ पूषन्नति॒मन्य॑ आघृणे॒ न ते॑ स॒ख्यम॑पह्नु॒वे  ॥४॥",
    "index": 12,
    "shloka_num": 4
  }
]
