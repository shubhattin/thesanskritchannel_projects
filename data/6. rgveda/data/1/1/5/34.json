[
  {
    "text": "९ प्राजापत्यः संवरणः । इन्द्रः । जगती, ९ त्रिष्टुप् ।",
    "index": 0,
    "shloka_num": null
  },
  {
    "text": "अजा॑तशत्रुम॒जरा॒ स्व॑र्व॒त्यनु॑ स्व॒धामि॑ता द॒स्ममी॑यते ।",
    "index": 1,
    "shloka_num": null
  },
  {
    "text": "सु॒नोत॑न॒ पच॑त॒ ब्रह्म॑वाहसे पुरुष्टु॒ताय॑ प्रत॒रं द॑धातन ॥१॥",
    "index": 2,
    "shloka_num": 1
  },
  {
    "text": "आ यः सोमे॑न ज॒ठर॒मपि॑प्र॒ताऽम॑न्दत म॒घवा॒ मध्वो॒ अन्ध॑सः ।",
    "index": 3,
    "shloka_num": null
  },
  {
    "text": "यदीं॑ मृ॒गाय॒ हन्त॑वे म॒हाव॑धः स॒हस्र॑भृष्टिमु॒शना॑ व॒धं यम॑त् ॥२॥",
    "index": 4,
    "shloka_num": 2
  },
  {
    "text": "यो अ॑स्मै घ्रं॒स उ॒त वा॒ य ऊध॑नि॒ सोमं॑ सु॒नोति॒ भव॑ति द्यु॒माँ अह॑ ।",
    "index": 5,
    "shloka_num": null
  },
  {
    "text": "अपा॑प श॒क्रस्त॑त॒नुष्टि॑मूहति त॒नूशु॑भ्रं म॒घवा॒ यः क॑वास॒खः ॥३॥",
    "index": 6,
    "shloka_num": 3
  },
  {
    "text": "यस्याव॑धीत् पि॒तरं॒ यस्य॑ मा॒तरं॒ यस्य॑ श॒क्रो भ्रात॑रं॒ नात॑ ईषते ।",
    "index": 7,
    "shloka_num": null
  },
  {
    "text": "वेतीद्व॑स्य॒ प्रय॑ता यतंक॒रो न किल्बि॑षादीषते॒ वस्व॑ आक॒रः ॥४॥",
    "index": 8,
    "shloka_num": 4
  },
  {
    "text": "न प॒ञ्चभि॑र्द॒शभि॑र्वष्ट्या॒रभं॒ नासु॑न्वता सचते॒ पुष्य॑ता च॒न ।",
    "index": 9,
    "shloka_num": null
  },
  {
    "text": "जि॒नाति॒ वेद॑मु॒या हन्ति॑ वा॒ धुनि॒रा दे॑व॒युं भ॑जति॒ गोम॑ति व्र॒जे ॥५॥",
    "index": 10,
    "shloka_num": 5
  },
  {
    "text": "वि॒त्वक्ष॑ण॒: समृ॑तौ चक्रमास॒जोऽसु॑न्वतो॒ विषु॑णः सुन्व॒तो वृ॒धः ।",
    "index": 11,
    "shloka_num": null
  },
  {
    "text": "इन्द्रो॒ विश्व॑स्य दमि॒ता वि॒भीष॑णो यथाव॒शं न॑यति॒ दास॒मार्य॑: ॥६॥",
    "index": 12,
    "shloka_num": 6
  },
  {
    "text": "समीं॑ प॒णेर॑जति॒ भोज॑नं मु॒षे वि दा॒शुषे॑ भजति सू॒नरं॒ वसु॑ ।",
    "index": 13,
    "shloka_num": null
  },
  {
    "text": "दु॒र्गे च॒न ध्रि॑यते॒ विश्व॒ आ पु॒रु जनो॒ यो अ॑स्य॒ तवि॑षी॒मचु॑क्रुधत् ॥७॥",
    "index": 14,
    "shloka_num": 7
  },
  {
    "text": "सं यज्जनौ॑ सु॒धनौ॑ वि॒श्वश॑र्धसा॒ववे॒दिन्द्रो॑ म॒घवा॒ गोषु॑ शु॒भ्रिषु॑ ।",
    "index": 15,
    "shloka_num": null
  },
  {
    "text": "युजं॒ ह्य१न्यमकृ॑त प्रवेप॒न्युदीं॒ गव्यं॑ सृजते॒ सत्व॑भि॒र्धुनि॑: ॥८॥",
    "index": 16,
    "shloka_num": 8
  },
  {
    "text": "स॒ह॒स्र॒सामाग्नि॑वेशिं गृणीषे॒ शत्रि॑मग्न उप॒मां के॒तुम॒र्यः ।",
    "index": 17,
    "shloka_num": null
  },
  {
    "text": "तस्मा॒ आप॑: सं॒यत॑: पीपयन्त॒ तस्मि॑न् क्ष॒त्रमम॑वत् त्वे॒षम॑स्तु ॥९॥",
    "index": 18,
    "shloka_num": 9
  }
]
