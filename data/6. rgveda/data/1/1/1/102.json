[
  {
    "text": "११ कुत्स आङ्गिरसः । इन्द्रः । जगती, ११ त्रिष्टुप् ।",
    "index": 0,
    "shloka_num": null
  },
  {
    "text": "इ॒मां ते॒ धियं॒ प्र भ॑रे म॒हो म॒हीम॒स्य स्तो॒त्रे धि॒षणा॒ यत्त॑ आन॒जे ।",
    "index": 1,
    "shloka_num": null
  },
  {
    "text": "तमु॑त्स॒वे च॑ प्रस॒वे च॑ सास॒हिमिन्द्रं॑ दे॒वास॒: शव॑सामद॒न्ननु॑ ॥१॥",
    "index": 2,
    "shloka_num": 1
  },
  {
    "text": "अ॒स्य श्रवो॑ न॒द्य॑: स॒प्त बि॑भ्रति॒ द्यावा॒क्षामा॑ पृथि॒वी द॑र्श॒तं वपु॑: ।",
    "index": 3,
    "shloka_num": null
  },
  {
    "text": "अ॒स्मे सू॑र्याचन्द्र॒मसा॑भि॒चक्षे॑ श्र॒द्धे कमि॑न्द्र चरतो वितर्तु॒रम् ॥२॥",
    "index": 4,
    "shloka_num": 2
  },
  {
    "text": "तं स्मा॒ रथं॑ मघव॒न् प्राव॑ सा॒तये॒ जैत्रं॒ यं ते॑ अनु॒मदा॑म संग॒मे ।",
    "index": 5,
    "shloka_num": null
  },
  {
    "text": "आ॒जा न॑ इन्द्र॒ मन॑सा पुरुष्टुत त्वा॒यद्भ्यो॑ मघव॒ञ्छर्म॑ यच्छ नः ॥३॥",
    "index": 6,
    "shloka_num": 3
  },
  {
    "text": "व॒यं ज॑येम॒ त्वया॑ यु॒जा वृत॑म॒स्माक॒मंश॒मुद॑वा॒ भरे॑भरे ।",
    "index": 7,
    "shloka_num": null
  },
  {
    "text": "अ॒स्मभ्य॑मिन्द्र॒ वरि॑वः सु॒गं कृ॑धि॒ प्र शत्रू॑णां मघव॒न् वृष्ण्या॑ रुज ॥४॥",
    "index": 8,
    "shloka_num": 4
  },
  {
    "text": "नाना॒ हि त्वा॒ हव॑माना॒ जना॑ इ॒मे धना॑नां धर्त॒रव॑सा विप॒न्यव॑: ।",
    "index": 9,
    "shloka_num": null
  },
  {
    "text": "अ॒स्माकं॑ स्मा॒ रथ॒मा ति॑ष्ठ सा॒तये॒ जैत्रं॒ ही॑न्द्र॒ निभृ॑तं॒ मन॒स्तव॑ ॥५॥",
    "index": 10,
    "shloka_num": 5
  },
  {
    "text": "गो॒जिता॑ बा॒हू अमि॑तक्रतुः सि॒मः कर्म॑न्कर्मञ्छ॒तमू॑तिः खजंक॒रः ।",
    "index": 11,
    "shloka_num": null
  },
  {
    "text": "अ॒क॒ल्प इन्द्र॑: प्रति॒मान॒मोज॒साथा॒ जना॒ वि ह्व॑यन्ते सिषा॒सव॑: ॥६॥",
    "index": 12,
    "shloka_num": 6
  },
  {
    "text": "उत्ते॑ श॒तान्म॑घव॒न्नुच्च॒ भूय॑स॒ उत् स॒हस्रा॑द् रिरिचे कृ॒ष्टिषु॒ श्रव॑: ।",
    "index": 13,
    "shloka_num": null
  },
  {
    "text": "अ॒मा॒त्रं त्वा॑ धि॒षणा॑ तित्विषे म॒ह्यधा॑ वृ॒त्राणि॑ जिघ्नसे पुरंदर ॥७॥",
    "index": 14,
    "shloka_num": 7
  },
  {
    "text": "त्रि॒वि॒ष्टि॒धातु॑ प्रति॒मान॒मोज॑सस्ति॒स्रो भूमी॑र्नृपते॒ त्रीणि॑ रोच॒ना ।",
    "index": 15,
    "shloka_num": null
  },
  {
    "text": "अती॒दं विश्वं॒ भुव॑नं ववक्षिथाश॒त्रुरि॑न्द्र ज॒नुषा॑ स॒नाद॑सि ॥८॥",
    "index": 16,
    "shloka_num": 8
  },
  {
    "text": "त्वां दे॒वेषु॑ प्रथ॒मं ह॑वामहे॒ त्वं ब॑भूथ॒ पृत॑नासु सास॒हिः ।",
    "index": 17,
    "shloka_num": null
  },
  {
    "text": "सेमं न॑: का॒रुमु॑पम॒न्युमु॒द्भिद॒मिन्द्र॑: कृणोतु प्रस॒वे रथं॑ पु॒रः ॥९॥",
    "index": 18,
    "shloka_num": 9
  },
  {
    "text": "त्वं जि॑गेथ॒ न धना॑ रुरोधि॒थार्भे॑ष्वा॒जा म॑घवन् म॒हत्सु॑ च ।",
    "index": 19,
    "shloka_num": null
  },
  {
    "text": "त्वामु॒ग्रमव॑से॒ सं शि॑शीम॒स्यथा॑ न इन्द्र॒ हव॑नेषु चोदय ॥१०॥",
    "index": 20,
    "shloka_num": 10
  },
  {
    "text": "वि॒श्वाहेन्द्रो॑ अधिव॒क्ता नो॑ अ॒स्त्वप॑रिह्वृताः सनुयाम॒ वाज॑म् ।",
    "index": 21,
    "shloka_num": null
  },
  {
    "text": "तन्नो॑ मि॒त्रो वरु॑णो मामहन्ता॒मदि॑ति॒: सिन्धु॑: पृथि॒वी उ॒त द्यौः ॥११॥",
    "index": 22,
    "shloka_num": 11
  }
]
