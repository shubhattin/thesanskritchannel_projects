[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "एकपञ्चाशम् दशकम्",
        "index": 1,
        "shloka_num": null
    },
    {
        "text": "अघासुर निग्रह: वनभोजनम् च",
        "index": 2,
        "shloka_num": null
    },
    {
        "text": "कदाचन व्रजशिशुभि: समं भवान् ",
        "index": 3,
        "shloka_num": null
    },
    {
        "text": "वनाशने विहितमति: प्रगेतराम् ।\nसमावृतो बहुतरवत्समण्डलै:\nसतेमनैर्निरगमदीश जेमनै: ॥१॥",
        "index": 4,
        "shloka_num": 1
    },
    {
        "text": "विनिर्यतस्तव चरणाम्बुजद्वयात्\nउदञ्चितं त्रिभुवनपावनं रज: ।\nमहर्षय: पुलकधरै: कलेवरै:\nउदूहिरे धृतभवदीक्षणोत्सवा: ॥२॥",
        "index": 5,
        "shloka_num": 2
    },
    {
        "text": "प्रचारयत्यविरलशाद्वले तले\nपशून् विभो भवति समं कुमारकै: ।\nअघासुरो न्यरुणदघाय वर्तनी\nभयानक: सपदि शयानकाकृति: ॥३॥",
        "index": 6,
        "shloka_num": 3
    },
    {
        "text": "महाचलप्रतिमतनोर्गुहानिभ-\nप्रसारितप्रथितमुखस्य कानने ।\nमुखोदरं विहरणकौतुकाद्गता:\nकुमारका: किमपि विदूरगे त्वयि ॥४॥",
        "index": 7,
        "shloka_num": 4
    },
    {
        "text": "प्रमादत: प्रविशति पन्नगोदरं\nक्वथत्तनौ पशुपकुले सवात्सके ।\nविदन्निदं त्वमपि विवेशिथ प्रभो\nसुहृज्जनं विशरणमाशु रक्षितुम् ॥५॥",
        "index": 8,
        "shloka_num": 5
    },
    {
        "text": "गलोदरे विपुलितवर्ष्मणा त्वया\nमहोरगे लुठति निरुद्धमारुते ।\nद्रुतं भवान् विदलितकण्ठमण्डलो\nविमोचयन् पशुपपशून् विनिर्ययौ ॥६॥",
        "index": 9,
        "shloka_num": 6
    },
    {
        "text": "क्षणं दिवि त्वदुपगमार्थमास्थितं\nमहासुरप्रभवमहो महो महत् ।\nविनिर्गते त्वयि तु निलीनमञ्जसा\nनभ:स्थले ननृतुरथो जगु: सुरा: ॥७॥",
        "index": 10,
        "shloka_num": 7
    },
    {
        "text": "सविस्मयै: कमलभवादिभि: सुरै:\nअनुद्रुतस्तदनु गत: कुमारकै: ।\nदिने पुनस्तरुणदशामुपेयुषि\nस्वकैर्भवानतनुत भोजनोत्सवम् ॥८॥",
        "index": 11,
        "shloka_num": 8
    },
    {
        "text": "विषाणिकामपि मुरलीं नितम्बके\nनिवेशयन् कबलधर: कराम्बुजे ।\nप्रहासयन् कलवचनै: कुमारकान्\nबुभोजिथ त्रिदशगणैर्मुदा नुत: ॥९॥",
        "index": 12,
        "shloka_num": 9
    },
    {
        "text": "सुखाशनं त्विह तव गोपमण्डले\nमखाशनात् प्रियमिव देवमण्डले ।\nइति स्तुतस्त्रिदशवरैर्जगत्पते\nमरुत्पुरीनिलय गदात् प्रपाहि माम् ॥१०॥",
        "index": 13,
        "shloka_num": null
    }
]