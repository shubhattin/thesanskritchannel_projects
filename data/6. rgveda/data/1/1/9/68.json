[
  {
    "text": "१०वत्सप्रिर्भालन्दन:  । पवमान: सोम:  ।जगती ,१० त्रिष्टुप्  ।",
    "index": 0,
    "shloka_num": null
  },
  {
    "text": "प्र दे॒वमच्छा॒ मधु॑मन्त॒ इन्द॒वोऽसि॑ष्यदन्त॒ गाव॒ आ न धे॒नव॑:  ।",
    "index": 1,
    "shloka_num": null
  },
  {
    "text": "ब॒र्हि॒षदो॑ वच॒नाव॑न्त॒ ऊध॑भिः परि॒स्रुत॑मु॒स्रिया॑ नि॒र्णिजं॑ धिरे  ॥१॥",
    "index": 2,
    "shloka_num": 1
  },
  {
    "text": "स रोरु॑वद॒भि पूर्वा॑ अचिक्रददुपा॒रुह॑: श्र॒थय॑न्त्स्वादते॒ हरि॑:  ।",
    "index": 3,
    "shloka_num": null
  },
  {
    "text": "ति॒रः प॒वित्रं॑ परि॒यन्नु॒रु ज्रयो॒ नि शर्या॑णि दधते दे॒व आ वर॑म्  ॥२॥",
    "index": 4,
    "shloka_num": 2
  },
  {
    "text": "वि यो म॒मे य॒म्या॑ संय॒ती मद॑: साकं॒वृधा॒ पय॑सा पिन्व॒दक्षि॑ता  ।",
    "index": 5,
    "shloka_num": null
  },
  {
    "text": "म॒ही अ॑पा॒रे रज॑सी वि॒वेवि॑ददभि॒व्रज॒न्नक्षि॑तं॒ पाज॒ आ द॑दे  ॥३॥",
    "index": 6,
    "shloka_num": 3
  },
  {
    "text": "स मा॒तरा॑ वि॒चर॑न्वा॒जय॑न्न॒पः प्र मेधि॑रः स्व॒धया॑ पिन्वते प॒दम्  ।",
    "index": 7,
    "shloka_num": null
  },
  {
    "text": "अं॒शुर्यवे॑न पिपिशे य॒तो नृभि॒: सं जा॒मिभि॒र्नस॑ते॒ रक्ष॑ते॒ शिर॑:  ॥४॥",
    "index": 8,
    "shloka_num": 4
  },
  {
    "text": "सं दक्षे॑ण॒ मन॑सा जायते क॒विॠ॒तस्य॒ गर्भो॒ निहि॑तो य॒मा प॒रः  ।",
    "index": 9,
    "shloka_num": null
  },
  {
    "text": "यूना॑ ह॒ सन्ता॑ प्रथ॒मं वि ज॑ज्ञतु॒र्गुहा॑ हि॒तं जनि॑म॒ नेम॒मुद्य॑तम्  ॥५॥",
    "index": 10,
    "shloka_num": 5
  },
  {
    "text": "म॒न्द्रस्य॑ रू॒पं वि॑विदुर्मनी॒षिण॑: श्ये॒नो यदन्धो॒ अभ॑रत्परा॒वत॑:  ।",
    "index": 11,
    "shloka_num": null
  },
  {
    "text": "तं म॑र्जयन्त सु॒वृधं॑ न॒दीष्वाँ उ॒शन्त॑मं॒शुं प॑रि॒यन्त॑मृ॒ग्मिय॑म्  ॥६॥",
    "index": 12,
    "shloka_num": 6
  },
  {
    "text": "त्वां मृ॑जन्ति॒ दश॒ योष॑णः सु॒तं सोम॒ ऋषि॑भिर्म॒तिभि॑र्धी॒तिभि॑र्हि॒तम्  ।",
    "index": 13,
    "shloka_num": null
  },
  {
    "text": "अव्यो॒ वारे॑भिरु॒त दे॒वहू॑तिभि॒र्नृभि॑र्य॒तो वाज॒मा द॑र्षि सा॒तये॑  ॥७॥",
    "index": 14,
    "shloka_num": 7
  },
  {
    "text": "प॒रि॒प्र॒यन्तं॑ व॒य्यं॑ सुषं॒सदं॒ सोमं॑ मनी॒षा अ॒भ्य॑नूषत॒ स्तुभ॑:  ।",
    "index": 15,
    "shloka_num": null
  },
  {
    "text": "यो धार॑या॒ मधु॑माँ ऊ॒र्मिणा॑ दि॒व इय॑र्ति॒ वाचं॑ रयि॒षाळम॑र्त्यः  ॥८॥",
    "index": 16,
    "shloka_num": 8
  },
  {
    "text": "अ॒यं दि॒व इ॑यर्ति॒ विश्व॒मा रज॒: सोम॑: पुना॒नः क॒लशे॑षु सीदति  ।",
    "index": 17,
    "shloka_num": null
  },
  {
    "text": "अ॒द्भिर्गोभि॑र्मृज्यते॒ अद्रि॑भिः सु॒तः पु॑ना॒न इन्दु॒र्वरि॑वो विदत्प्रि॒यम्  ॥९॥",
    "index": 18,
    "shloka_num": 9
  },
  {
    "text": "ए॒वा न॑: सोम परिषि॒च्यमा॑नो॒ वयो॒ दध॑च्चि॒त्रत॑मं पवस्व  ।",
    "index": 19,
    "shloka_num": null
  },
  {
    "text": "अ॒द्वे॒षे द्यावा॑पृथि॒वी हु॑वेम॒ देवा॑ ध॒त्त र॒यिम॒स्मे सु॒वीर॑म्  ॥१०॥",
    "index": 20,
    "shloka_num": 10
  }
]
