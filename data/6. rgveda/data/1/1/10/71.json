[
  {
    "text": "११ बृहस्पतिरांगिरसः । ज्ञानम् । त्रिष्टुप् ,९ जगती ।",
    "index": 0,
    "shloka_num": null
  },
  {
    "text": "बृह॑स्पते प्रथ॒मं वा॒चो अग्रं॒ यत्प्रैर॑त नाम॒धेयं॒ दधा॑नाः ।",
    "index": 1,
    "shloka_num": null
  },
  {
    "text": "यदे॑षां॒ श्रेष्ठं॒ यद॑रि॒प्रमासी॑त्प्रे॒णा तदे॑षां॒ निहि॑तं॒ गुहा॒विः ॥१॥",
    "index": 2,
    "shloka_num": 1
  },
  {
    "text": "सक्तु॑मिव॒ तित॑उना पु॒नन्तो॒ यत्र॒ धीरा॒ मन॑सा॒ वाच॒मक्र॑त ।",
    "index": 3,
    "shloka_num": null
  },
  {
    "text": "अत्रा॒ सखा॑यः स॒ख्यानि॑ जानते भ॒द्रैषां॑ ल॒क्ष्मीर्निहि॒ताधि॑ वा॒चि ॥२॥",
    "index": 4,
    "shloka_num": 2
  },
  {
    "text": "य॒ज्ञेन॑ वा॒चः प॑द॒वीय॑माय॒न्तामन्व॑विन्द॒न्नृषि॑षु॒ प्रवि॑ष्टाम् ।",
    "index": 5,
    "shloka_num": null
  },
  {
    "text": "तामा॒भृत्या॒ व्य॑दधुः पुरु॒त्रा तां स॒प्त रे॒भा अ॒भि सं न॑वन्ते ॥३॥",
    "index": 6,
    "shloka_num": 3
  },
  {
    "text": "उ॒त त्व॒: पश्य॒न्न द॑दर्श॒ वाच॑मु॒त त्व॑: शृ॒ण्वन्न शृ॑णोत्येनाम् ।",
    "index": 7,
    "shloka_num": null
  },
  {
    "text": "उ॒तो त्व॑स्मै त॒न्वं१ वि स॑स्रे जा॒येव॒ पत्य॑ उश॒ती सु॒वासा॑: ॥४॥",
    "index": 8,
    "shloka_num": 4
  },
  {
    "text": "उ॒त त्वं॑ स॒ख्ये स्थि॒रपी॑तमाहु॒र्नैनं॑ हिन्व॒न्त्यपि॒ वाजि॑नेषु ।",
    "index": 9,
    "shloka_num": null
  },
  {
    "text": "अधे॑न्वा चरति मा॒ययै॒ष वाचं॑ शुश्रु॒वाँ अ॑फ॒लाम॑पु॒ष्पाम् ॥५॥",
    "index": 10,
    "shloka_num": 5
  },
  {
    "text": "यस्ति॒त्याज॑ सचि॒विदं॒ सखा॑यं॒ न तस्य॑ वा॒च्यपि॑ भा॒गो अ॑स्ति ।",
    "index": 11,
    "shloka_num": null
  },
  {
    "text": "यदीं॑ शृ॒णोत्यल॑कं शृणोति न॒हि प्र॒वेद॑ सुकृ॒तस्य॒ पन्था॑म् ॥६॥",
    "index": 12,
    "shloka_num": 6
  },
  {
    "text": "अ॒क्ष॒ण्वन्त॒: कर्ण॑वन्त॒: सखा॑यो मनोज॒वेष्वस॑मा बभूवुः ।",
    "index": 13,
    "shloka_num": null
  },
  {
    "text": "आ॒द॒घ्नास॑ उपक॒क्षास॑ उ त्वे ह्र॒दा इ॑व॒ स्नात्वा॑ उ त्वे ददृश्रे ॥७॥",
    "index": 14,
    "shloka_num": 7
  },
  {
    "text": "हृ॒दा त॒ष्टेषु॒ मन॑सो ज॒वेषु॒ यद्ब्रा॑ह्म॒णाः सं॒यज॑न्ते॒ सखा॑यः ।",
    "index": 15,
    "shloka_num": null
  },
  {
    "text": "अत्राह॑ त्वं॒ वि ज॑हुर्वे॒द्याभि॒रोह॑ब्रह्माणो॒ वि च॑रन्त्यु त्वे ॥८॥",
    "index": 16,
    "shloka_num": 8
  },
  {
    "text": "इ॒मे ये नार्वाङ्न प॒रश्चर॑न्ति॒ न ब्रा॑ह्म॒णासो॒ न सु॒तेक॑रासः ।",
    "index": 17,
    "shloka_num": null
  },
  {
    "text": "त ए॒ते वाच॑मभि॒पद्य॑ पा॒पया॑ सि॒रीस्तन्त्रं॑ तन्वते॒ अप्र॑जज्ञयः ॥९॥",
    "index": 18,
    "shloka_num": 9
  },
  {
    "text": "सर्वे॑ नन्दन्ति य॒शसाग॑तेन सभासा॒हेन॒ सख्या॒ सखा॑यः ।",
    "index": 19,
    "shloka_num": null
  },
  {
    "text": "कि॒ल्बि॒ष॒स्पृत्पि॑तु॒षणि॒र्ह्ये॑षा॒मरं॑ हि॒तो भव॑ति॒ वाजि॑नाय ॥१०॥",
    "index": 20,
    "shloka_num": 10
  },
  {
    "text": "ऋ॒चां त्व॒: पोष॑मास्ते पुपु॒ष्वान्गा॑य॒त्रं त्वो॑ गायति॒ शक्व॑रीषु ।",
    "index": 21,
    "shloka_num": null
  },
  {
    "text": "ब्र॒ह्मा त्वो॒ वद॑ति जातवि॒द्यां य॒ज्ञस्य॒ मात्रां॒ वि मि॑मीत उ त्वः ॥११॥",
    "index": 22,
    "shloka_num": 11
  }
]
