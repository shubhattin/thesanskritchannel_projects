[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "एकोनचत्वारिंशम् दशकम्",
        "index": 2,
        "shloka_num": null
    },
    {
        "text": "योगमाया प्रादुर्भाव: कृष्ण जन्म उत्सव: च",
        "index": 3,
        "shloka_num": null
    },
    {
        "text": "भवन्तमयमुद्वहन् यदुकुलोद्वहो निस्सरन्\nददर्श गगनोच्चलज्जलभरां कलिन्दात्मजाम् ।\nअहो सलिलसञ्चय: स पुनरैन्द्रजालोदितो\nजलौघ इव तत्क्षणात् प्रपदमेयतामाययौ ॥१॥",
        "index": 4,
        "shloka_num": 1
    },
    {
        "text": "प्रसुप्तपशुपालिकां निभृतमारुदद्बालिकाम्\nअपावृतकवाटिकां पशुपवाटिकामाविशन् ।\nभवन्तमयमर्पयन् प्रसवतल्पके तत्पदात्\nवहन् कपटकन्यकां स्वपुरमागतो वेगत: ॥२॥",
        "index": 5,
        "shloka_num": 2
    },
    {
        "text": "ततस्त्वदनुजारवक्षपितनिद्रवेगद्रवत्\nभटोत्करनिवेदितप्रसववार्तयैवार्तिमान् ।\nविमुक्तचिकुरोत्करस्त्वरितमापतन् भोजराट्\nअतुष्ट इव दृष्टवान् भगिनिकाकरे कन्यकाम् ॥३॥",
        "index": 6,
        "shloka_num": 3
    },
    {
        "text": "ध्रुवं कपटशालिनो मधुहरस्य माया भवेत्\nअसाविति किशोरिकां भगिनिकाकरालिङ्गिताम् ।\nद्विपो नलिनिकान्तरादिव मृणालिकामाक्षिपन्\nअयं त्वदनुजामजामुपलपट्टके पिष्टवान् ॥४॥",
        "index": 7,
        "shloka_num": 4
    },
    {
        "text": "तत: भवदुपासको झटिति मृत्युपाशादिव\nप्रमुच्य तरसैव सा समधिरूढरूपान्तरा ।\nअधस्तलमजग्मुषी विकसदष्टबाहुस्फुरन्\nमहायुधमहो गता किल विहायसा दिद्युते ॥५॥",
        "index": 8,
        "shloka_num": 5
    },
    {
        "text": "नृशंसतर कंस ते किमु मया विनिष्पिष्टया\nबभूव भवदन्तक: क्वचन चिन्त्यतां ते हितम् ।\nइति त्वदनुजा विभो खलमुदीर्य तं जग्मुषी\nमरुद्गणपणायिता भुवि च मन्दिराण्येयुषी ॥६॥",
        "index": 9,
        "shloka_num": 6
    },
    {
        "text": "प्रगे पुनरगात्मजावचनमीरिता भूभुजा\nप्रलम्बबकपूतनाप्रमुखदानवा मानिन: ।\nभवन्निधनकाम्यया जगति बभ्रमुर्निर्भया:\nकुमारकविमारका: किमिव दुष्करं निष्कृपै: ॥७॥",
        "index": 10,
        "shloka_num": 7
    },
    {
        "text": "तत: पशुपमन्दिरे त्वयि मुकुन्द नन्दप्रिया-\nप्रसूतिशयनेशये रुदति किञ्चिदञ्चत्पदे ।\nविबुध्य वनिताजनैस्तनयसम्भवे घोषिते\nमुदा किमु वदाम्यहो सकलमाकुलं गोकुलम् ॥८॥",
        "index": 11,
        "shloka_num": 8
    },
    {
        "text": "अहो खलु यशोदया नवकलायचेतोहरं\nभवन्तमलमन्तिके प्रथममापिबन्त्या दृशा ।\nपुन: स्तनभरं निजं सपदि पाययन्त्या मुदा\nमनोहरतनुस्पृशा जगति पुण्यवन्तो जिता: ॥९॥",
        "index": 12,
        "shloka_num": 9
    },
    {
        "text": "भवत्कुशलकाम्यया स खलु नन्दगोपस्तदा\nप्रमोदभरसङ्कुलो द्विजकुलाय किन्नाददात् ।\nतथैव पशुपालका: किमु न मङ्गलं तेनिरे\nजगत्त्रितयमङ्गल त्वमिह पाहि मामामयात् ॥१०॥",
        "index": 13,
        "shloka_num": null
    }
]