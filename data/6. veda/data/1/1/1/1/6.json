[
  {
    "text": "१० मधुच्छन्दा वैश्वामित्रः । १-३ इन्द्रः, ४,६,८,९ मरुतः, ५,७ मरुत इन्द्रश्च, १० इन्द्रः । गायत्री ।",
    "index": 0,
    "shloka_num": null
  },
  {
    "text": "यु॒ञ्जन्ति॑ ब्र॒ध्नम॑रु॒षं चर॑न्तं॒ परि॑ त॒स्थुषः॑ ।\nरोच॑न्ते रोच॒ना दि॒वि ॥१॥",
    "index": 1,
    "shloka_num": 1
  },
  {
    "text": "यु॒ञ्जन्त्य॑स्य॒ काम्या॒ हरी॒ विप॑क्षसा॒ रथे॑ ।\nशोणा॑ धृ॒ष्णू नृ॒वाह॑सा ॥२॥",
    "index": 2,
    "shloka_num": 2
  },
  {
    "text": "के॒तुं कृ॒ण्वन्न॑के॒तवे॒ पेशो॑ मर्या अपे॒शसे॑ ।\nसमु॒षद्भि॑रजायथाः ॥३॥",
    "index": 3,
    "shloka_num": 3
  },
  {
    "text": "आदह॑ स्व॒धामनु॒ पुन॑र्गर्भ॒त्वमे॑रि॒रे ।\nदधा॑ना॒ नाम॑ य॒ज्ञिय॑म् ॥४॥",
    "index": 4,
    "shloka_num": 4
  },
  {
    "text": "वी॒ळु चि॑दारुज॒त्नुभि॒र्गुहा॑ चिदिन्द्र॒ वह्नि॑भिः ।\nअवि॑न्द उ॒स्रिया॒ अनु॑ ॥५॥",
    "index": 5,
    "shloka_num": 5
  },
  {
    "text": "दे॒व॒यन्तो॒ यथा॑ म॒तिमच्छा॑ वि॒दद्व॑सुं॒ गिरः॑ ।\nम॒हाम॑नूषत श्रु॒तम् ॥६॥",
    "index": 6,
    "shloka_num": 6
  },
  {
    "text": "इन्द्रे॑ण॒ सं हि दृक्ष॑से संजग्मा॒नो अबि॑भ्युषा ।\nम॒न्दू स॑मा॒नव॑र्चसा ॥७॥",
    "index": 7,
    "shloka_num": 7
  },
  {
    "text": "अ॒न॒व॒द्यैर॒भिद्यु॑भिर्म॒खः सह॑स्वदर्चति ।\nग॒णैरिन्द्र॑स्य॒ काम्यैः॑ ॥८॥",
    "index": 8,
    "shloka_num": 8
  },
  {
    "text": "अतः॑ परिज्म॒न्ना ग॑हि दि॒वो वा॑ रोच॒नादधि॑ ।\nसम॑स्मिन्नृञ्जते॒ गिरः॑ ॥९॥",
    "index": 9,
    "shloka_num": 9
  },
  {
    "text": "इ॒तो वा॑ सा॒तिमीम॑हे दि॒वो वा॒ पार्थि॑वा॒दधि॑ ।\nइन्द्रं॑ म॒हो वा॒ रज॑सः ॥१०॥",
    "index": 10,
    "shloka_num": 10
  }
]
