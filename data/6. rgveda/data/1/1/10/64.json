[
  {
    "text": "१७ गयः प्लातः । विश्वे देवाः ।जगती, १२,१६,१७ त्रिष्टुप् ।",
    "index": 0,
    "shloka_num": null
  },
  {
    "text": "क॒था दे॒वानां॑ कत॒मस्य॒ याम॑नि सु॒मन्तु॒ नाम॑ शृण्व॒तां म॑नामहे ।",
    "index": 1,
    "shloka_num": null
  },
  {
    "text": "को मृ॑ळाति कत॒मो नो॒ मय॑स्करत्कत॒म ऊ॒ती अ॒भ्या व॑वर्तति ॥१॥",
    "index": 2,
    "shloka_num": 1
  },
  {
    "text": "क्र॒तू॒यन्ति॒ क्रत॑वो हृ॒त्सु धी॒तयो॒ वेन॑न्ति वे॒नाः प॒तय॒न्त्या दिश॑: ।",
    "index": 3,
    "shloka_num": null
  },
  {
    "text": "न म॑र्डि॒ता वि॑द्यते अ॒न्य ए॑भ्यो दे॒वेषु॑ मे॒ अधि॒ कामा॑ अयंसत ॥२॥",
    "index": 4,
    "shloka_num": 2
  },
  {
    "text": "नरा॑ वा॒ शंसं॑ पू॒षण॒मगो॑ह्यम॒ग्निं दे॒वेद्ध॑म॒भ्य॑र्चसे गि॒रा ।",
    "index": 5,
    "shloka_num": null
  },
  {
    "text": "सूर्या॒मासा॑ च॒न्द्रम॑सा य॒मं दि॒वि त्रि॒तं वात॑मु॒षस॑म॒क्तुम॒श्विना॑ ॥३॥",
    "index": 6,
    "shloka_num": 3
  },
  {
    "text": "क॒था क॒विस्तु॑वी॒रवा॒न्कया॑ गि॒रा बृह॒स्पति॑र्वावृधते सुवृ॒क्तिभि॑: ।",
    "index": 7,
    "shloka_num": null
  },
  {
    "text": "अ॒ज एक॑पात्सु॒हवे॑भि॒ॠक्व॑भि॒रहि॑: शृणोतु बु॒ध्न्यो॒३ हवी॑मनि ॥४॥",
    "index": 8,
    "shloka_num": 4
  },
  {
    "text": "दक्ष॑स्य वादिते॒ जन्म॑नि व्र॒ते राजा॑ना मि॒त्रावरु॒णा वि॑वाससि ।",
    "index": 9,
    "shloka_num": null
  },
  {
    "text": "अतू॑र्तपन्थाः पुरु॒रथो॑ अर्य॒मा स॒प्तहो॑ता॒ विषु॑रूपेषु॒ जन्म॑सु ॥५॥",
    "index": 10,
    "shloka_num": 5
  },
  {
    "text": "ते नो॒ अर्व॑न्तो हवन॒श्रुतो॒ हवं॒ विश्वे॑ शृण्वन्तु वा॒जिनो॑ मि॒तद्र॑वः ।",
    "index": 11,
    "shloka_num": null
  },
  {
    "text": "स॒ह॒स्र॒सा मे॒धसा॑ताविव॒ त्मना॑ म॒हो ये धनं॑ समि॒थेषु॑ जभ्रि॒रे ॥६॥",
    "index": 12,
    "shloka_num": 6
  },
  {
    "text": "प्र वो॑ वा॒युं र॑थ॒युजं॒ पुरं॑धिं॒ स्तोमै॑: कृणुध्वं स॒ख्याय॑ पू॒षण॑म् ।",
    "index": 13,
    "shloka_num": null
  },
  {
    "text": "ते हि दे॒वस्य॑ सवि॒तुः सवी॑मनि॒ क्रतुं॒ सच॑न्ते स॒चित॒: सचे॑तसः ॥७॥",
    "index": 14,
    "shloka_num": 7
  },
  {
    "text": "त्रिः स॒प्त स॒स्रा न॒द्यो॑ म॒हीर॒पो वन॒स्पती॒न्पर्व॑ताँ अ॒ग्निमू॒तये॑ ।",
    "index": 15,
    "shloka_num": null
  },
  {
    "text": "कृ॒शानु॒मस्तॄ॑न्ति॒ष्यं॑ स॒धस्थ॒ आ रु॒द्रं रु॒द्रेषु॑ रु॒द्रियं॑ हवामहे ॥८॥",
    "index": 16,
    "shloka_num": 8
  },
  {
    "text": "सर॑स्वती स॒रयु॒: सिन्धु॑रू॒र्मिभि॑र्म॒हो म॒हीरव॒सा य॑न्तु॒ वक्ष॑णीः ।",
    "index": 17,
    "shloka_num": null
  },
  {
    "text": "दे॒वीरापो॑ मा॒तर॑: सूदयि॒त्न्वो॑ घृ॒तव॒त्पयो॒ मधु॑मन्नो अर्चत ॥९॥",
    "index": 18,
    "shloka_num": 9
  },
  {
    "text": "उ॒त मा॒ता बृ॑हद्दि॒वा शृ॑णोतु न॒स्त्वष्टा॑ दे॒वेभि॒र्जनि॑भिः पि॒ता वच॑: ।",
    "index": 19,
    "shloka_num": null
  },
  {
    "text": "ऋ॒भु॒क्षा वाजो॒ रथ॒स्पति॒र्भगो॑ र॒ण्वः शंस॑: शशमा॒नस्य॑ पातु नः ॥१०॥",
    "index": 20,
    "shloka_num": 10
  },
  {
    "text": "र॒ण्वः संदृ॑ष्टौ पितु॒माँ इ॑व॒ क्षयो॑ भ॒द्रा रु॒द्राणां॑ म॒रुता॒मुप॑स्तुतिः ।",
    "index": 21,
    "shloka_num": null
  },
  {
    "text": "गोभि॑: ष्याम य॒शसो॒ जने॒ष्वा सदा॑ देवास॒ इळ॑या सचेमहि ॥११॥",
    "index": 22,
    "shloka_num": 11
  },
  {
    "text": "यां मे॒ धियं॒ मरु॑त॒ इन्द्र॒ देवा॒ अद॑दात वरुण मित्र यू॒यम् ।",
    "index": 23,
    "shloka_num": null
  },
  {
    "text": "तां पी॑पयत॒ पय॑सेव धे॒नुं कु॒विद्गिरो॒ अधि॒ रथे॒ वहा॑थ ॥१२॥",
    "index": 24,
    "shloka_num": 12
  },
  {
    "text": "कु॒विद॒ङ्ग प्रति॒ यथा॑ चिद॒स्य न॑: सजा॒त्य॑स्य मरुतो॒ बुबो॑धथ ।",
    "index": 25,
    "shloka_num": null
  },
  {
    "text": "नाभा॒ यत्र॑ प्रथ॒मं सं॒नसा॑महे॒ तत्र॑ जामि॒त्वमदि॑तिर्दधातु नः ॥१३॥",
    "index": 26,
    "shloka_num": 13
  },
  {
    "text": "ते हि द्यावा॑पृथि॒वी मा॒तरा॑ म॒ही दे॒वी दे॒वाञ्जन्म॑ना य॒ज्ञिये॑ इ॒तः ।",
    "index": 27,
    "shloka_num": null
  },
  {
    "text": "उ॒भे बि॑भृत उ॒भयं॒ भरी॑मभिः पु॒रू रेतां॑सि पि॒तृभि॑श्च सिञ्चतः ॥१४॥",
    "index": 28,
    "shloka_num": 14
  },
  {
    "text": "वि षा होत्रा॒ विश्व॑मश्नोति॒ वार्यं॒ बृह॒स्पति॑र॒रम॑ति॒: पनी॑यसी ।",
    "index": 29,
    "shloka_num": null
  },
  {
    "text": "ग्रावा॒ यत्र॑ मधु॒षुदु॒च्यते॑ बृ॒हदवी॑वशन्त म॒तिभि॑र्मनी॒षिण॑: ॥१५॥",
    "index": 30,
    "shloka_num": 15
  },
  {
    "text": "ए॒वा क॒विस्तु॑वी॒रवाँ॑ ऋत॒ज्ञा द्र॑विण॒स्युर्द्रवि॑णसश्चका॒नः ।",
    "index": 31,
    "shloka_num": null
  },
  {
    "text": "उ॒क्थेभि॒रत्र॑ म॒तिभि॑श्च॒ विप्रोऽपी॑पय॒द्गयो॑ दि॒व्यानि॒ जन्म॑ ॥१६॥",
    "index": 32,
    "shloka_num": 16
  },
  {
    "text": "ए॒वा प्ल॒तेः सू॒नुर॑वीवृधद्वो॒ विश्व॑ आदित्या अदिते मनी॒षी ।",
    "index": 33,
    "shloka_num": null
  },
  {
    "text": "ई॒शा॒नासो॒ नरो॒ अम॑र्त्ये॒नास्ता॑वि॒ जनो॑ दि॒व्यो गये॑न ॥१७॥",
    "index": 34,
    "shloka_num": 17
  }
]
