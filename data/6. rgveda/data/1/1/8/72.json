[
  {
    "text": "१८ गोपवन आत्रेयः सप्तवध्रिर्वा । अश्विनौ ।गायत्री ।",
    "index": 0,
    "shloka_num": null
  },
  {
    "text": "उदी॑राथामृताय॒ते यु॒ञ्जाथा॑मश्विना॒ रथ॑म् ।\nअन्ति॒ षद्भू॑तु वा॒मवः॑ ॥१॥",
    "index": 1,
    "shloka_num": 1
  },
  {
    "text": "नि॒मिष॑श्चि॒ज्जवी॑यसा॒ रथे॒ना या॑तमश्विना ।\nअन्ति॒ षद्भू॑तु वा॒मवः॑ ॥२॥",
    "index": 2,
    "shloka_num": 2
  },
  {
    "text": "उप॑ स्तृणीत॒मत्र॑ये हि॒मेन॑ घ॒र्मम॑श्विना ।\nअन्ति॒ षद्भू॑तु वा॒मवः॑ ॥३॥",
    "index": 3,
    "shloka_num": 3
  },
  {
    "text": "कुह॑ स्थः॒ कुह॑ जग्मथुः॒ कुह॑ श्ये॒नेव॑ पेतथुः ।\nअन्ति॒ षद्भू॑तु वा॒मवः॑ ॥४॥",
    "index": 4,
    "shloka_num": 4
  },
  {
    "text": "यद॒द्य कर्हि॒ कर्हि॑ चिच्छुश्रू॒यात॑मि॒मं हव॑म् ।\nअन्ति॒ षद्भू॑तु वा॒मवः॑ ॥५॥",
    "index": 5,
    "shloka_num": 5
  },
  {
    "text": "अ॒श्विना॑ याम॒हूत॑मा॒ नेदि॑ष्ठं या॒म्याप्य॑म् ।\nअन्ति॒ षद्भू॑तु वा॒मवः॑ ॥६॥",
    "index": 6,
    "shloka_num": 6
  },
  {
    "text": "अव॑न्त॒मत्र॑ये गृ॒हं कृ॑णु॒तं यु॒वम॑श्विना ।\nअन्ति॒ षद्भू॑तु वा॒मवः॑ ॥७॥",
    "index": 7,
    "shloka_num": 7
  },
  {
    "text": "वरे॑थे अ॒ग्निमा॒तपो॒ वद॑ते व॒ल्ग्वत्र॑ये ।\nअन्ति॒ षद्भू॑तु वा॒मवः॑ ॥८॥",
    "index": 8,
    "shloka_num": 8
  },
  {
    "text": "प्र स॒प्तव॑ध्रिरा॒शसा॒ धारा॑म॒ग्नेर॑शायत ।\nअन्ति॒ षद्भू॑तु वा॒मवः॑ ॥९॥",
    "index": 9,
    "shloka_num": 9
  },
  {
    "text": "इ॒हा ग॑तं वृषण्वसू शृणु॒तं म॑ इ॒मं हव॑म् ।\nअन्ति॒ षद्भू॑तु वा॒मवः॑ ॥१०॥",
    "index": 10,
    "shloka_num": 10
  },
  {
    "text": "किमि॒दं वां॑ पुराण॒वज्जर॑तोरिव शस्यते ।\nअन्ति॒ षद्भू॑तु वा॒मवः॑ ॥११॥",
    "index": 11,
    "shloka_num": 11
  },
  {
    "text": "स॒मा॒नं वां॑ सजा॒त्यं॑ समा॒नो बन्धु॑रश्विना ।\nअन्ति॒ षद्भू॑तु वा॒मवः॑ ॥१२॥",
    "index": 12,
    "shloka_num": 12
  },
  {
    "text": "यो वां॒ रजां॑स्यश्विना॒ रथो॑ वि॒याति॒ रोद॑सी ।\nअन्ति॒ षद्भू॑तु वा॒मवः॑ ॥१३॥",
    "index": 13,
    "shloka_num": 13
  },
  {
    "text": "आ नो॒ गव्ये॑भि॒रश्व्यैः॑ स॒हस्रै॒रुप॑ गच्छतम् ।\nअन्ति॒ षद्भू॑तु वा॒मवः॑ ॥१४॥",
    "index": 14,
    "shloka_num": 14
  },
  {
    "text": "मा नो॒ गव्ये॑भि॒रश्व्यैः॑ स॒हस्रे॑भि॒रति॑ ख्यतम् ।\nअन्ति॒ षद्भू॑तु वा॒मवः॑ ॥१५॥",
    "index": 15,
    "shloka_num": 15
  },
  {
    "text": "अ॒रु॒णप्सु॑रु॒षा अ॑भू॒दक॒र्ज्योति॑ॠ॒ताव॑री ।\nअन्ति॒ षद्भू॑तु वा॒मवः॑ ॥१६॥",
    "index": 16,
    "shloka_num": 16
  },
  {
    "text": "अ॒श्विना॒ सु वि॒चाक॑शद्वृ॒क्षं प॑रशु॒माँ इ॑व ।\nअन्ति॒ षद्भू॑तु वा॒मवः॑ ॥१७॥",
    "index": 17,
    "shloka_num": 17
  },
  {
    "text": "पुरं॒ न धृ॑ष्ण॒वा रु॑ज कृ॒ष्णया॑ बाधि॒तो वि॒शा ।\nअन्ति॒ षद्भू॑तु वा॒मवः॑ ॥१८॥",
    "index": 18,
    "shloka_num": 18
  }
]
