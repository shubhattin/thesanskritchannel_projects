५ गोतमो राहूगणः । अग्निः । गायत्री ।
अ॒भि त्वा॒ गोत॑मा गि॒रा जात॑वेदो॒ विच॑र्षणे  ।
द्यु॒म्नैर॒भि प्र णो॑नुमः  ॥१॥
तमु॑ त्वा॒ गोत॑मो गि॒रा रा॒यस्का॑मो दुवस्यति  ।
द्यु॒म्नैर॒भि प्र णो॑नुमः  ॥२॥
तमु॑ त्वा वाज॒सात॑ममङ्गिर॒स्वद्ध॑वामहे  ।
द्यु॒म्नैर॒भि प्र णो॑नुमः  ॥३॥
तमु॑ त्वा वृत्र॒हन्त॑मं॒ यो दस्यूँ॑रवधूनु॒षे  ।
द्यु॒म्नैर॒भि प्र णो॑नुमः  ॥४॥
अवो॑चाम॒ रहू॑गणा अ॒ग्नये॒ मधु॑म॒द् वच॑:  ।
द्यु॒म्नैर॒भि प्र णो॑नुमः  ॥५॥
