[
  {
    "text": "७ काश्यपोऽसितो देवलो वा । पवमान: सोम: । गायत्री ।",
    "index": 0,
    "shloka_num": null
  },
  {
    "text": "ए॒ते सोमा॑स आ॒शवो॒ रथा॑ इव॒ प्र वा॒जिन॑: ।\nसर्गा॑: सृ॒ष्टा अ॑हेषत ॥१॥",
    "index": 1,
    "shloka_num": 1
  },
  {
    "text": "ए॒ते वाता॑ इवो॒रव॑: प॒र्जन्य॑स्येव वृ॒ष्टय॑: ।\nअ॒ग्नेरि॑व भ्र॒मा वृथा॑ ॥२॥",
    "index": 2,
    "shloka_num": 2
  },
  {
    "text": "ए॒ते पू॒ता वि॑प॒श्चित॒: सोमा॑सो॒ दध्या॑शिरः ।\nवि॒पा व्या॑नशु॒र्धिय॑: ॥३॥",
    "index": 3,
    "shloka_num": 3
  },
  {
    "text": "ए॒ते मृ॒ष्टा अम॑र्त्याः ससृ॒वांसो॒ न श॑श्रमुः ।\nइय॑क्षन्तः प॒थो रज॑: ॥४॥",
    "index": 4,
    "shloka_num": 4
  },
  {
    "text": "ए॒ते पृ॒ष्ठानि॒ रोद॑सोर्विप्र॒यन्तो॒ व्या॑नशुः ।\nउ॒तेदमु॑त्त॒मं रज॑: ॥५॥",
    "index": 5,
    "shloka_num": 5
  },
  {
    "text": "तन्तुं॑ तन्वा॒नमु॑त्त॒ममनु॑ प्र॒वत॑ आशत ।\nउ॒तेदमु॑त्त॒माय्य॑म् ॥६॥",
    "index": 6,
    "shloka_num": 6
  },
  {
    "text": "त्वं सो॑म प॒णिभ्य॒ आ वसु॒ गव्या॑नि धारयः ।\nत॒तं तन्तु॑मचिक्रदः ॥७॥",
    "index": 7,
    "shloka_num": 7
  }
]
