[
  {
    "text": "९ मधुच्छन्दा वैश्वामित्रः  । अग्निः । गायत्री ।",
    "index": 0,
    "shloka_num": null
  },
  {
    "text": "१६ अग्स्त्यो मैत्रावरुणिः  । (विषघ्नोपनिषद्) । अनुष्टुप्, १०-१२ महा पंक्तिः, १३ महबृहती ।",
    "index": 1,
    "shloka_num": null
  },
  {
    "text": "कङ्क॑तो॒ न कङ्क॒तो ऽथो॑ सती॒नक॑ङ्कतः  ।",
    "index": 2,
    "shloka_num": null
  },
  {
    "text": "द्वाविति॒ प्लुषी॒ इति॒ न्य१दृष्टा॑ अलिप्सत  ॥१",
    "index": 3,
    "shloka_num": null
  },
  {
    "text": "अ॒दृष्टा॑न् हन्त्याय॒त्यथो॑ हन्ति पराय॒ती  ।",
    "index": 4,
    "shloka_num": null
  },
  {
    "text": "अथो॑ अवघ्न॒ती ह॒न्त्यथो॑ पिनष्टि पिंष॒ती  ॥२",
    "index": 5,
    "shloka_num": null
  },
  {
    "text": "श॒रास॒: कुश॑रासो द॒र्भास॑: सै॒र्या उ॒त  ।",
    "index": 6,
    "shloka_num": null
  },
  {
    "text": "मौ॒ञ्जा अ॒दृष्टा॑ वैरि॒णाः सर्वे॑ सा॒कं न्य॑लिप्सत  ॥३",
    "index": 7,
    "shloka_num": null
  },
  {
    "text": "नि गावो॑ गो॒ष्ठे अ॑सद॒न् नि मृ॒गासो॑ अविक्षत  ।",
    "index": 8,
    "shloka_num": null
  },
  {
    "text": "नि के॒तवो॒ जना॑नां॒ न्य१दृष्टा॑ अलिप्सत  ॥४",
    "index": 9,
    "shloka_num": null
  },
  {
    "text": "ए॒त उ॒ त्ये प्रत्य॑दृश्रन् प्रदो॒षं तस्क॑रा इव  ।",
    "index": 10,
    "shloka_num": null
  },
  {
    "text": "अदृ॑ष्टा॒ विश्व॑दृष्टा॒: प्रति॑बुद्धा अभूतन  ॥५",
    "index": 11,
    "shloka_num": null
  },
  {
    "text": "द्यौर्व॑: पि॒ता पृ॑थि॒वी मा॒ता सोमो॒ भ्रातादि॑ति॒: स्वसा॑  ।",
    "index": 12,
    "shloka_num": null
  },
  {
    "text": "अदृ॑ष्टा॒ विश्व॑दृष्टा॒स्तिष्ठ॑ते॒लय॑ता॒ सु क॑म्  ॥६",
    "index": 13,
    "shloka_num": null
  },
  {
    "text": "ये अंस्या॒ ये अङ्ग्या॑: सू॒चीका॒ ये प्र॑कङ्क॒ताः  ।",
    "index": 14,
    "shloka_num": null
  },
  {
    "text": "अदृ॑ष्टा॒: किं च॒नेह व॒: सर्वे॑ सा॒कं नि ज॑स्यत  ॥७",
    "index": 15,
    "shloka_num": null
  },
  {
    "text": "उत् पु॒रस्ता॒त् सूर्य॑ एति वि॒श्वदृ॑ष्टो अदृष्ट॒हा  ।",
    "index": 16,
    "shloka_num": null
  },
  {
    "text": "अ॒दृष्टा॒न् त्सर्वा॑ञ्ज॒म्भय॒न् त्सर्वा॑श्च यातुधा॒न्य॑:  ॥८",
    "index": 17,
    "shloka_num": null
  },
  {
    "text": "उद॑पप्तद॒सौ सूर्य॑: पु॒रु विश्वा॑नि॒ जूर्व॑न्  ।",
    "index": 18,
    "shloka_num": null
  },
  {
    "text": "आ॒दि॒त्यः पर्व॑तेभ्यो वि॒श्वदृ॑ष्टो अदृष्ट॒हा  ॥९",
    "index": 19,
    "shloka_num": null
  },
  {
    "text": "सूर्ये॑ वि॒षमा स॑जामि॒ दृतिं॒ सुरा॑वतो गृ॒हे  ।",
    "index": 20,
    "shloka_num": null
  },
  {
    "text": "सो चि॒न्नु न म॑राति॒ नो व॒यं म॑रामा॒ऽऽरे अ॑स्य॒ योज॑नं हरि॒ष्ठा मधु॑ त्वा मधु॒ला च॑कार  ॥१०",
    "index": 21,
    "shloka_num": null
  },
  {
    "text": "इ॒य॒त्ति॒का श॑कुन्ति॒का स॒का ज॑घास ते वि॒षम्  ।",
    "index": 22,
    "shloka_num": null
  },
  {
    "text": "सो चि॒न्नु न म॑राति॒ नो व॒यं म॑रामा॒ऽऽरे अ॑स्य॒ योज॑नं हरि॒ष्ठा मधु॑ त्वा मधु॒ला च॑कार  ॥११",
    "index": 23,
    "shloka_num": null
  },
  {
    "text": "त्रिः स॒प्त वि॑ष्पुलिङ्ग॒का वि॒षस्य॒ पुष्य॑मक्षन्  ।",
    "index": 24,
    "shloka_num": null
  },
  {
    "text": "ताश्चि॒न्नु न म॑रन्ति॒ नो व॒यं म॑रामा॒ऽऽरे अ॑स्य॒ योज॑नं हरि॒ष्ठा मधु॑ त्वा मधु॒ला च॑कार  ॥१२",
    "index": 25,
    "shloka_num": null
  },
  {
    "text": "न॒वा॒नां न॑वती॒नां वि॒षस्य॒ रोपु॑षीणाम्  ।",
    "index": 26,
    "shloka_num": null
  },
  {
    "text": "सर्वा॑सामग्रभं॒ नामा॒ऽऽरे अ॑स्य॒ योज॑नं हरि॒ष्ठा मधु॑ त्वा मधु॒ला च॑कार  ॥१३",
    "index": 27,
    "shloka_num": null
  },
  {
    "text": "त्रिः स॒प्त म॑यू॒र्य॑: स॒प्त स्वसा॑रो अ॒ग्रुव॑:  ।",
    "index": 28,
    "shloka_num": null
  },
  {
    "text": "तास्ते॑ वि॒षं वि ज॑भ्रिर उद॒कं कु॒म्भिनी॑रिव  ॥१४",
    "index": 29,
    "shloka_num": null
  },
  {
    "text": "इ॒य॒त्त॒कः कु॑षुम्भ॒कस्त॒कं भि॑न॒द्म्यश्म॑ना  ।",
    "index": 30,
    "shloka_num": null
  },
  {
    "text": "ततो॑ वि॒षं प्र वा॑वृते॒ परा॑ची॒रनु॑ सं॒वत॑:  ॥१५",
    "index": 31,
    "shloka_num": null
  },
  {
    "text": "कु॒षु॒म्भ॒कस्तद॑ब्रवीद् गि॒रेः प्र॑वर्तमान॒कः  ।",
    "index": 32,
    "shloka_num": null
  },
  {
    "text": "वृश्चि॑कस्यार॒सं वि॒षम॑र॒सं वृ॑श्चिक ते वि॒षम्  ॥१६",
    "index": 33,
    "shloka_num": null
  },
  {
    "text": "॥इति प्रथमं मण्डलं समाप्तम् ॥",
    "index": 34,
    "shloka_num": null
  }
]
