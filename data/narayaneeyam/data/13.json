[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "त्रयोदशम् दशकम्",
        "index": 2,
        "shloka_num": null
    },
    {
        "text": "हिरण्याक्ष वध:",
        "index": 3,
        "shloka_num": null
    },
    {
        "text": "हिरण्याक्षं तावद्वरद भवदन्वेषणपरं\nचरन्तं सांवर्ते पयसि निजजङ्घापरिमिते ।\nभवद्भक्तो गत्वा कपटपटुधीर्नारदमुनि:\nशनैरूचे नन्दन् दनुजमपि निन्दंस्तव बलम् ॥१॥",
        "index": 4,
        "shloka_num": 1
    },
    {
        "text": "स मायावी विष्णुर्हरति भवदीयां वसुमतीं\nप्रभो कष्टं कष्टं किमिदमिति तेनाभिगदित: ।\nनदन् क्वासौ क्वासाविति स मुनिना दर्शितपथे\nभवन्तं सम्प्रापद्धरणिधरमुद्यन्तमुदकात् ॥२॥",
        "index": 5,
        "shloka_num": 2
    },
    {
        "text": "अहो आरण्योऽयं मृग इति हसन्तं बहुतरैः\nदुरुक्तैर्विध्यन्तं दितिसुतमवज्ञाय भगवन् ।\nमहीं दृष्ट्वा दंष्ट्राशिरसि चकितां स्वेन महसा\nपयोधावाधाय प्रसभमुदयुङ्क्था मृधविधौ ॥३॥",
        "index": 6,
        "shloka_num": 3
    },
    {
        "text": "गदापाणौ दैत्ये त्वमपि हि गृहीतोन्नतगदो\nनियुद्धेन क्रीडन् घटघटरवोद्घुष्टवियता ।\nरणालोकौत्सुक्यान्मिलति सुरसङ्घे द्रुतममुं\nनिरुन्ध्या: सन्ध्यात: प्रथममिति धात्रा जगदिषे ॥४॥",
        "index": 7,
        "shloka_num": 4
    },
    {
        "text": "गदोन्मर्दे तस्मिंस्तव खलु गदायां दितिभुवो\nगदाघाताद्भूमौ झटिति पतितायामहह! भो: ।\nमृदुस्मेरास्यस्त्वं दनुजकुलनिर्मूलनचणं\nमहाचक्रं स्मृत्वा करभुवि दधानो रुरुचिषे ॥५॥",
        "index": 8,
        "shloka_num": 5
    },
    {
        "text": "तत: शूलं कालप्रतिमरुषि दैत्ये विसृजति\nत्वयि छिन्दत्येनत् करकलितचक्रप्रहरणात् ।\nसमारुष्टो मुष्ट्या स खलु वितुदंस्त्वां समतनोत्\nगलन्माये मायास्त्वयि किल जगन्मोहनकरी: ॥६॥",
        "index": 9,
        "shloka_num": 6
    },
    {
        "text": "भवच्चक्रज्योतिष्कणलवनिपातेन विधुते\nततो मायाचक्रे विततघनरोषान्धमनसम् ।\nगरिष्ठाभिर्मुष्टिप्रहृतिभिरभिघ्नन्तमसुरं\nस्वपादाङ्गुष्ठेन श्रवणपदमूले निरवधी: ॥७॥",
        "index": 10,
        "shloka_num": 7
    },
    {
        "text": "महाकाय: सोऽयं तव चरणपातप्रमथितो\nगलद्रक्तो वक्त्रादपतदृषिभि: श्लाघितहति: ।\nतदा त्वामुद्दामप्रमदभरविद्योतिहृदया\nमुनीन्द्रा: सान्द्राभि: स्तुतिभिरनुवन्नध्वरतनुम् ॥८॥",
        "index": 11,
        "shloka_num": 8
    },
    {
        "text": "त्वचि छन्दो रोमस्वपि कुशगणश्चक्षुषि घृतं\nचतुर्होतारोऽङ्घ्रौ स्रुगपि वदने चोदर इडा ।\nग्रहा जिह्वायां ते परपुरुष कर्णे च चमसा\nविभो सोमो वीर्यं वरद गलदेशोऽप्युपसद: ॥९॥",
        "index": 12,
        "shloka_num": 9
    },
    {
        "text": "मुनीन्द्रैरित्यादिस्तवनमुखरैर्मोदितमना\nमहीयस्या मूर्त्या विमलतरकीर्त्या च विलसन् ।\nस्वधिष्ण्यं सम्प्राप्त: सुखरसविहारी मधुरिपो\nनिरुन्ध्या रोगं मे सकलमपि वातालयपते ॥१०॥",
        "index": 13,
        "shloka_num": 10
    }
]