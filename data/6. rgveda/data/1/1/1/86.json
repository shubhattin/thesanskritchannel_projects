[
  {
    "text": "१० गोतमो राहूगणः । मरुतः । गायत्री ।",
    "index": 0,
    "shloka_num": null
  },
  {
    "text": "मरु॑तो॒ यस्य॒ हि क्षये॑ पा॒था दि॒वो वि॑महसः  । स सु॑गो॒पात॑मो॒ जन॑:  ॥१॥",
    "index": 1,
    "shloka_num": 1
  },
  {
    "text": "य॒ज्ञैर्वा॑ यज्ञवाहसो॒ विप्र॑स्य वा मती॒नाम्  । मरु॑तः शृणु॒ता हव॑म्  ॥२॥",
    "index": 2,
    "shloka_num": 2
  },
  {
    "text": "उ॒त वा॒ यस्य॑ वा॒जिनो ऽनु॒ विप्र॒मत॑क्षत  । स गन्ता॒ गोम॑ति व्र॒जे  ॥३॥",
    "index": 3,
    "shloka_num": 3
  },
  {
    "text": "अ॒स्य वी॒रस्य॑ ब॒र्हिषि॑ सु॒तः सोमो॒ दिवि॑ष्टिषु  । उ॒क्थं मद॑श्च शस्यते  ॥४॥",
    "index": 4,
    "shloka_num": 4
  },
  {
    "text": "अ॒स्य श्रो॑ष॒न्त्वा भुवो॒ विश्वा॒ यश्च॑र्ष॒णीर॒भि  । सूरं॑ चित् स॒स्रुषी॒रिष॑:  ॥५॥",
    "index": 5,
    "shloka_num": 5
  },
  {
    "text": "पू॒र्वीभि॒र्हि द॑दाशि॒म श॒रद्भि॑र्मरुतो व॒यम्  । अवो॑भिश्चर्षणी॒नाम्  ॥६॥",
    "index": 6,
    "shloka_num": 6
  },
  {
    "text": "सु॒भग॒: स प्र॑यज्यवो॒ मरु॑तो अस्तु॒ मर्त्य॑:  । यस्य॒ प्रयां॑सि॒ पर्ष॑थ  ॥७॥",
    "index": 7,
    "shloka_num": 7
  },
  {
    "text": "श॒श॒मा॒नस्य॑ वा नर॒: स्वेद॑स्य सत्यशवसः  । वि॒दा काम॑स्य॒ वेन॑तः  ॥८॥",
    "index": 8,
    "shloka_num": 8
  },
  {
    "text": "यू॒यं तत् स॑त्यशवस आ॒विष्क॑र्त महित्व॒ना  । विध्य॑ता वि॒द्युता॒ रक्ष॑:  ॥९॥",
    "index": 9,
    "shloka_num": 9
  },
  {
    "text": "गूह॑ता॒ गुह्यं॒ तमो॒ वि या॑त॒ विश्व॑म॒त्रिण॑म्  । ज्योति॑ष्कर्ता॒ यदु॒श्मसि॑  ॥१०॥",
    "index": 10,
    "shloka_num": 10
  }
]
