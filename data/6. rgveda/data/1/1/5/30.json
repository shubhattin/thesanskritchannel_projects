[
  {
    "text": "१५ बभ्रुरात्रेयः । इन्द्रः, १२-१५ ऋणंचयेन्द्रौ । त्रिष्टुप् ।",
    "index": 0,
    "shloka_num": null
  },
  {
    "text": "क्व१ स्य वी॒रः को अ॑पश्य॒दिन्द्रं॑ सु॒खर॑थ॒मीय॑मानं॒ हरि॑भ्याम्  ।",
    "index": 1,
    "shloka_num": null
  },
  {
    "text": "यो रा॒या व॒ज्री सु॒तसो॑ममि॒च्छन् तदोको॒ गन्ता॑ पुरुहू॒त ऊ॒ती  ॥१॥",
    "index": 2,
    "shloka_num": 1
  },
  {
    "text": "अवा॑चचक्षं प॒दम॑स्य स॒स्वरु॒ग्रं नि॑धा॒तुरन्वा॑यमि॒च्छन्  ।",
    "index": 3,
    "shloka_num": null
  },
  {
    "text": "अपृ॑च्छम॒न्याँ उ॒त ते म॑ आहु॒रिन्द्रं॒ नरो॑ बुबुधा॒ना अ॑शेम  ॥२॥",
    "index": 4,
    "shloka_num": 2
  },
  {
    "text": "प्र नु व॒यं सु॒ते या ते॑ कृ॒तानीन्द्र॒ ब्रवा॑म॒ यानि॑ नो॒ जुजो॑षः  ।",
    "index": 5,
    "shloka_num": null
  },
  {
    "text": "वेद॒दवि॑द्वाञ्छृ॒णव॑च्च वि॒द्वान् वह॑ते॒ऽयं म॒घवा॒ सर्व॑सेनः  ॥३॥",
    "index": 6,
    "shloka_num": 3
  },
  {
    "text": "स्थि॒रं मन॑श्चकृषे जा॒त इ॑न्द्र॒ वेषीदेको॑ यु॒धये॒ भूय॑सश्चित्  ।",
    "index": 7,
    "shloka_num": null
  },
  {
    "text": "अश्मा॑नं चि॒च्छव॑सा दिद्युतो॒ वि वि॒दो गवा॑मू॒र्वमु॒स्रिया॑णाम्  ॥४॥",
    "index": 8,
    "shloka_num": 4
  },
  {
    "text": "प॒रो यत् त्वं प॑र॒म आ॒जनि॑ष्ठाः परा॒वति॒ श्रुत्यं॒ नाम॒ बिभ्र॑त्  ।",
    "index": 9,
    "shloka_num": null
  },
  {
    "text": "अत॑श्चि॒दिन्द्रा॑दभयन्त दे॒वा विश्वा॑ अ॒पो अ॑जयद् दा॒सप॑त्नीः  ॥५॥",
    "index": 10,
    "shloka_num": 5
  },
  {
    "text": "तुभ्येदे॒ते म॒रुत॑: सु॒शेवा॒ अर्च॑न्त्य॒र्कं सु॒न्वन्त्यन्ध॑:  ।",
    "index": 11,
    "shloka_num": null
  },
  {
    "text": "अहि॑मोहा॒नम॒प आ॒शया॑नं॒ प्र मा॒याभि॑र्मा॒यिनं॑ सक्ष॒दिन्द्र॑:  ॥६॥",
    "index": 12,
    "shloka_num": 6
  },
  {
    "text": "वि षू मृधो॑ ज॒नुषा॒ दान॒मिन्व॒न्नह॒न् गवा॑ मघवन् त्संचका॒नः  ।",
    "index": 13,
    "shloka_num": null
  },
  {
    "text": "अत्रा॑ दा॒सस्य॒ नमु॑चे॒: शिरो॒ यदव॑र्तयो॒ मन॑वे गा॒तुमि॒च्छन्  ॥७॥",
    "index": 14,
    "shloka_num": 7
  },
  {
    "text": "युजं॒ हि मामकृ॑था॒ आदिदि॑न्द्र॒ शिरो॑ दा॒सस्य॒ नमु॑चेर्मथा॒यन्  ।",
    "index": 15,
    "shloka_num": null
  },
  {
    "text": "अश्मा॑नं चित् स्व॒र्यं१ वर्त॑मानं॒ प्र च॒क्रिये॑व॒ रोद॑सी म॒रुद्भ्य॑:  ॥८॥",
    "index": 16,
    "shloka_num": 8
  },
  {
    "text": "स्त्रियो॒ हि दा॒स आयु॑धानि च॒क्रे किं मा॑ करन्नब॒ला अ॑स्य॒ सेना॑:  ।",
    "index": 17,
    "shloka_num": null
  },
  {
    "text": "अ॒न्तर्ह्यख्य॑दु॒भे अ॑स्य॒ धेने॒ अथोप॒ प्रैद्यु॒ यु॒धये॒ दस्यु॒मिन्द्र॑:  ॥९॥",
    "index": 18,
    "shloka_num": 9
  },
  {
    "text": "समत्र॒ गावो॒ऽभितो॑ऽनवन्ते॒हेह॑ व॒त्सैर्वियु॑ता॒ यदास॑न्  ।",
    "index": 19,
    "shloka_num": null
  },
  {
    "text": "सं ता इन्द्रो॑ असृजदस्य शा॒कैर्यदीं॒ सोमा॑स॒: सुषु॑ता॒ अम॑न्दन्  ॥१०॥ ॥",
    "index": 20,
    "shloka_num": null
  },
  {
    "text": "यदीं॒ सोमा॑ ब॒भ्रुधू॑ता॒ अम॑न्द॒न्नरो॑रवीद् वृष॒भः साद॑नेषु  ।",
    "index": 21,
    "shloka_num": null
  },
  {
    "text": "पु॒रं॒द॒रः प॑पि॒वाँ इन्द्रो॑ अस्य॒ पुन॒र्गवा॑मददादु॒स्रिया॑णाम्  ॥११॥ ॥",
    "index": 22,
    "shloka_num": null
  },
  {
    "text": "भ॒द्रमि॒दं रु॒शमा॑ अग्ने अक्र॒न् गवां॑ च॒त्वारि॒ दद॑तः स॒हस्रा॑  ।",
    "index": 23,
    "shloka_num": null
  },
  {
    "text": "ऋ॒णं॒च॒यस्य॒ प्रय॑ता म॒घानि॒ प्रत्य॑ग्रभीष्म॒ नृत॑मस्य नृ॒णाम्  ॥१२॥",
    "index": 24,
    "shloka_num": 12
  },
  {
    "text": "सु॒पेश॑सं॒ माव॑ सृज॒न्त्यस्तं॒ गवां॑ स॒हस्रै॑ रु॒शमा॑सो अग्ने  ।",
    "index": 25,
    "shloka_num": null
  },
  {
    "text": "ती॒व्रा इन्द्र॑मममन्दुः सु॒तासो॒ऽक्तोर्व्यु॑ष्टौ॒ परि॑तक्म्यायाः  ॥१३॥",
    "index": 26,
    "shloka_num": 13
  },
  {
    "text": "औच्छ॒त् सा रात्री॒ परि॑तक्म्या॒ याँ ऋ॑णंच॒ये राज॑नि रु॒शमा॑नाम्  ।",
    "index": 27,
    "shloka_num": null
  },
  {
    "text": "अत्यो॒ न वा॒जी र॒घुर॒ज्यमा॑नो ब॒भ्रुश्च॒त्वार्य॑सनत् स॒हस्रा॑  ॥१४॥",
    "index": 28,
    "shloka_num": 14
  },
  {
    "text": "चतु॑:सहस्रं॒ गव्य॑स्य प॒श्वः प्रत्य॑ग्रभीष्म रु॒शमे॑ष्वग्ने  ।",
    "index": 29,
    "shloka_num": null
  },
  {
    "text": "घ॒र्मश्चि॑त् त॒प्तः प्र॒वृजे॒ य आसी॑दय॒स्मय॒स्तम्वादा॑म॒ विप्रा॑:  ॥१५॥",
    "index": 30,
    "shloka_num": 15
  }
]
