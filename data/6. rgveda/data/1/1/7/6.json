[
  {
    "text": "७ मैत्रावरुणिर्वसिष्ठ: । वैश्वानरोऽग्नि:  । त्रिष्टुप्  ।",
    "index": 0,
    "shloka_num": null
  },
  {
    "text": "प्र स॒म्राजो॒ असु॑रस्य॒ प्रश॑स्तिं पुं॒सः कृ॑ष्टी॒नाम॑नु॒माद्य॑स्य  ।",
    "index": 1,
    "shloka_num": null
  },
  {
    "text": "इन्द्र॑स्येव॒ प्र त॒वस॑स्कृ॒तानि॒ वन्दे॑ दा॒रुं वन्द॑मानो विवक्मि  ॥१॥",
    "index": 2,
    "shloka_num": 1
  },
  {
    "text": "क॒विं के॒तुं धा॒सिं भा॒नुमद्रे॑र्हि॒न्वन्ति॒ शं रा॒ज्यं रोद॑स्योः  ।",
    "index": 3,
    "shloka_num": null
  },
  {
    "text": "पु॒रं॒द॒रस्य॑ गी॒र्भिरा वि॑वासे॒ऽग्नेर्व्र॒तानि॑ पू॒र्व्या म॒हानि॑  ॥२॥",
    "index": 4,
    "shloka_num": 2
  },
  {
    "text": "न्य॑क्र॒तून्ग्र॒थिनो॑ मृ॒ध्रवा॑चः प॒णीँर॑श्र॒द्धाँ अ॑वृ॒धाँ अ॑य॒ज्ञान्  ।",
    "index": 5,
    "shloka_num": null
  },
  {
    "text": "प्रप्र॒ तान्दस्यूँ॑र॒ग्निर्वि॑वाय॒ पूर्व॑श्चका॒राप॑राँ॒ अय॑ज्यून्  ॥३॥",
    "index": 6,
    "shloka_num": 3
  },
  {
    "text": "यो अ॑पा॒चीने॒ तम॑सि॒ मद॑न्ती॒: प्राची॑श्च॒कार॒ नृत॑म॒: शची॑भिः  ।",
    "index": 7,
    "shloka_num": null
  },
  {
    "text": "तमीशा॑नं॒ वस्वो॑ अ॒ग्निं गृ॑णी॒षेऽना॑नतं द॒मय॑न्तं पृत॒न्यून्  ॥४॥",
    "index": 8,
    "shloka_num": 4
  },
  {
    "text": "यो दे॒ह्यो॒३ अन॑मयद्वध॒स्नैर्यो अ॒र्यप॑त्नीरु॒षस॑श्च॒कार॑  ।",
    "index": 9,
    "shloka_num": null
  },
  {
    "text": "स नि॒रुध्या॒ नहु॑षो य॒ह्वो अ॒ग्निर्विश॑श्चक्रे बलि॒हृत॒: सहो॑भिः  ॥५॥",
    "index": 10,
    "shloka_num": 5
  },
  {
    "text": "यस्य॒ शर्म॒न्नुप॒ विश्वे॒ जना॑स॒ एवै॑स्त॒स्थुः सु॑म॒तिं भिक्ष॑माणाः  ।",
    "index": 11,
    "shloka_num": null
  },
  {
    "text": "वै॒श्वा॒न॒रो वर॒मा रोद॑स्यो॒राग्निः स॑साद पि॒त्रोरु॒पस्थ॑म्  ॥६॥",
    "index": 12,
    "shloka_num": 6
  },
  {
    "text": "आ दे॒वो द॑दे बु॒ध्न्या॒३ वसू॑नि वैश्वान॒र उदि॑ता॒ सूर्य॑स्य  ।",
    "index": 13,
    "shloka_num": null
  },
  {
    "text": "आ स॑मु॒द्रादव॑रा॒दा पर॑स्मा॒दाग्निर्द॑दे दि॒व आ पृ॑थि॒व्याः  ॥७॥",
    "index": 14,
    "shloka_num": 7
  }
]
