[
  {
    "text": "१२ वसुश्रुत आत्रेयः । अग्निः, ३ मरुद्रुद्रविष्णवः । त्रिष्टुप्, १ विराट् ।",
    "index": 0,
    "shloka_num": null
  },
  {
    "text": "त्वम॑ग्ने॒ वरु॑णो॒ जाय॑से॒ यत्त्वं मि॒त्रो भ॑वसि॒ यत्समि॑द्धः  ।",
    "index": 1,
    "shloka_num": null
  },
  {
    "text": "त्वे विश्वे॑ सहसस्पुत्र दे॒वास्त्वमिन्द्रो॑ दा॒शुषे॒ मर्त्या॑य  ॥१॥",
    "index": 2,
    "shloka_num": 1
  },
  {
    "text": "त्वम॑र्य॒मा भ॑वसि॒ यत् क॒नीनां॒ नाम॑ स्वधाव॒न् गुह्यं॑ बिभर्षि  ।",
    "index": 3,
    "shloka_num": null
  },
  {
    "text": "अ॒ञ्जन्ति॑ मि॒त्रं सुधि॑तं॒ न गोभि॒र्यद् दम्प॑ती॒ सम॑नसा कृ॒णोषि॑  ॥२॥",
    "index": 4,
    "shloka_num": 2
  },
  {
    "text": "तव॑ श्रि॒ये म॒रुतो॑ मर्जयन्त॒ रुद्र॒ यत् ते॒ जनि॑म॒ चारु॑ चि॒त्रम्  ।",
    "index": 5,
    "shloka_num": null
  },
  {
    "text": "प॒दं यद् विष्णो॑रुप॒मं नि॒धायि॒ तेन॑ पासि॒ गुह्यं॒ नाम॒ गोना॑म्  ॥३॥",
    "index": 6,
    "shloka_num": 3
  },
  {
    "text": "तव॑ श्रि॒या सु॒दृशो॑ देव दे॒वाः पु॒रू दधा॑ना अ॒मृतं॑ सपन्त  ।",
    "index": 7,
    "shloka_num": null
  },
  {
    "text": "होता॑रम॒ग्निं मनु॑षो॒ नि षे॑दुर्दश॒स्यन्त॑ उ॒शिज॒: शंस॑मा॒योः  ॥४॥",
    "index": 8,
    "shloka_num": 4
  },
  {
    "text": "न त्वद्धोता॒ पूर्वो॑ अग्ने॒ यजी॑या॒न् न काव्यै॑: प॒रो अ॑स्ति स्वधावः  ।",
    "index": 9,
    "shloka_num": null
  },
  {
    "text": "वि॒शश्च॒ यस्या॒ अति॑थि॒र्भवा॑सि॒ स य॒ज्ञेन॑ वनवद् देव॒ मर्ता॑न्  ॥५॥",
    "index": 10,
    "shloka_num": 5
  },
  {
    "text": "व॒यम॑ग्ने वनुयाम॒ त्वोता॑ वसू॒यवो॑ ह॒विषा॒ बुध्य॑मानाः  ।",
    "index": 11,
    "shloka_num": null
  },
  {
    "text": "व॒यं स॑म॒र्ये वि॒दथे॒ष्वह्नां॑ व॒यं रा॒या स॑हसस्पुत्र॒ मर्ता॑न्  ॥६॥",
    "index": 12,
    "shloka_num": 6
  },
  {
    "text": "यो न॒ आगो॑ अ॒भ्येनो॒ भरा॒त्यधीद॒घम॒घशं॑से दधात  ।",
    "index": 13,
    "shloka_num": null
  },
  {
    "text": "ज॒ही चि॑कित्वो अ॒भिश॑स्तिमे॒तामग्ने॒ यो नो॑ म॒र्चय॑ति द्व॒येन॑  ॥७॥",
    "index": 14,
    "shloka_num": 7
  },
  {
    "text": "त्वाम॒स्या व्युषि॑ देव॒ पूर्वे॑ दू॒तं कृ॑ण्वा॒ना अ॑यजन्त ह॒व्यैः  ।",
    "index": 15,
    "shloka_num": null
  },
  {
    "text": "सं॒स्थे यद॑ग्न॒ ईय॑से रयी॒णां दे॒वो मर्तै॒र्वसु॑भिरि॒ध्यमा॑नः  ॥८॥",
    "index": 16,
    "shloka_num": 8
  },
  {
    "text": "अव॑ स्पृधि पि॒तरं॒ योधि॑ वि॒द्वान् पु॒त्रो यस्ते॑ सहसः सून ऊ॒हे  ।",
    "index": 17,
    "shloka_num": null
  },
  {
    "text": "क॒दा चि॑कित्वो अ॒भि च॑क्षसे॒ नोऽग्ने॑ क॒दाँ ऋ॑त॒चिद् या॑तयासे  ॥९॥",
    "index": 18,
    "shloka_num": 9
  },
  {
    "text": "भूरि॒ नाम॒ वन्द॑मानो दधाति पि॒ता व॑सो॒ यदि॒ तज्जो॒षया॑से  ।",
    "index": 19,
    "shloka_num": null
  },
  {
    "text": "कु॒विद् दे॒वस्य॒ सह॑सा चका॒नः सु॒म्नम॒ग्निर्व॑नते वावृधा॒नः  ॥१०॥",
    "index": 20,
    "shloka_num": 10
  },
  {
    "text": "त्वम॒ङ्ग ज॑रि॒तारं॑ यविष्ठ॒ विश्वा॑न्यग्ने दुरि॒ताति॑ पर्षि  ।",
    "index": 21,
    "shloka_num": null
  },
  {
    "text": "स्ते॒ना अ॑दृश्रन् रि॒पवो॒ जना॒सोऽज्ञा॑तकेता वृजि॒ना अ॑भूवन्  ॥११॥",
    "index": 22,
    "shloka_num": 11
  },
  {
    "text": "इ॒मे यामा॑सस्त्व॒द्रिग॑भूव॒न् वस॑वे वा॒ तदिदागो॑ अवाचि  ।",
    "index": 23,
    "shloka_num": null
  },
  {
    "text": "नाहा॒यम॒ग्निर॒भिश॑स्तये नो॒ न रीष॑ते वावृधा॒नः परा॑ दात्  ॥१२॥",
    "index": 24,
    "shloka_num": 12
  }
]
