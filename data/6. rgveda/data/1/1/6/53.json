[
  {
    "text": "१० बार्हस्पत्यो भरद्वाज: ।पूषा । गायत्री, ८ अनुष्टुप् ।",
    "index": 0,
    "shloka_num": null
  },
  {
    "text": "व॒यमु॑ त्वा पथस्पते॒ रथं॒ न वाज॑सातये । धि॒ये पू॑षन्नयुज्महि ॥१॥",
    "index": 1,
    "shloka_num": 1
  },
  {
    "text": "अ॒भि नो॒ नर्यं॒ वसु॑ वी॒रं प्रय॑तदक्षिणम् । वा॒मं गृ॒हप॑तिं नय ॥२॥",
    "index": 2,
    "shloka_num": 2
  },
  {
    "text": "अदि॑त्सन्तं चिदाघृणे॒ पूष॒न्दाना॑य चोदय । प॒णेश्चि॒द्वि म्र॑दा॒ मन॑: ॥३॥",
    "index": 3,
    "shloka_num": 3
  },
  {
    "text": "वि प॒थो वाज॑सातये चिनु॒हि वि मृधो॑ जहि । साध॑न्तामुग्र नो॒ धिय॑: ॥४॥",
    "index": 4,
    "shloka_num": 4
  },
  {
    "text": "परि॑ तृन्धि पणी॒नामार॑या॒ हृद॑या कवे । अथे॑म॒स्मभ्यं॑ रन्धय ॥५॥",
    "index": 5,
    "shloka_num": 5
  },
  {
    "text": "वि पू॑ष॒न्नार॑या तुद प॒णेरि॑च्छ हृ॒दि प्रि॒यम् । अथे॑म॒स्मभ्यं॑ रन्धय ॥६॥",
    "index": 6,
    "shloka_num": 6
  },
  {
    "text": "आ रि॑ख किकि॒रा कृ॑णु पणी॒नां हृद॑या कवे । अथे॑म॒स्मभ्यं॑ रन्धय ॥७॥",
    "index": 7,
    "shloka_num": 7
  },
  {
    "text": "यां पू॑षन्ब्रह्म॒चोद॑नी॒मारां॒ बिभ॑र्ष्याघृणे । तया॑ समस्य॒ हृद॑य॒मा रि॑ख किकि॒रा कृ॑णु ॥८॥",
    "index": 8,
    "shloka_num": 8
  },
  {
    "text": "या ते॒ अष्ट्रा॒ गोओ॑प॒शाऽऽघृ॑णे पशु॒साध॑नी । तस्या॑स्ते सु॒म्नमी॑महे ॥९॥",
    "index": 9,
    "shloka_num": 9
  },
  {
    "text": "उ॒त नो॑ गो॒षणिं॒ धिय॑मश्व॒सां वा॑ज॒सामु॒त । नृ॒वत्कृ॑णुहि वी॒तये॑ ॥१०॥",
    "index": 10,
    "shloka_num": 10
  }
]
