[
  {
    "text": "३३ पर्वतः काण्वः । इन्द्रः ।उष्णिक् , ३३ शंकुमती ( पिंगलमतेन ) ।",
    "index": 0,
    "shloka_num": null
  },
  {
    "text": "य इ॑न्द्र सोम॒पात॑मो॒ मदः॑ शविष्ठ॒ चेत॑ति ।\nयेना॒ हंसि॒ न्य१त्रिणं॒ तमी॑महे ॥१॥",
    "index": 1,
    "shloka_num": 1
  },
  {
    "text": "येना॒ दश॑ग्व॒मध्रि॑गुं वे॒पय॑न्तं॒ स्व॑र्णरम् ।\nयेना॑ समु॒द्रमावि॑था॒ तमी॑महे ॥२॥",
    "index": 2,
    "shloka_num": 2
  },
  {
    "text": "येन॒ सिन्धुं॑ म॒हीर॒पो रथाँ॑ इव प्रचो॒दयः॑ ।\nपन्था॑मृ॒तस्य॒ यात॑वे॒ तमी॑महे ॥३॥",
    "index": 3,
    "shloka_num": 3
  },
  {
    "text": "इ॒मं स्तोम॑म॒भिष्ट॑ये घृ॒तं न पू॒तम॑द्रिवः ।\nयेना॒ नु स॒द्य ओज॑सा व॒वक्षि॑थ ॥४॥",
    "index": 4,
    "shloka_num": 4
  },
  {
    "text": "इ॒मं जु॑षस्व गिर्वणः समु॒द्र इ॑व पिन्वते ।\nइन्द्र॒ विश्वा॑भिरू॒तिभि॑र्व॒वक्षि॑थ ॥५॥",
    "index": 5,
    "shloka_num": 5
  },
  {
    "text": "यो नो॑ दे॒वः प॑रा॒वतः॑ सखित्व॒नाय॑ माम॒हे ।\nदि॒वो न वृ॒ष्टिं प्र॒थय॑न्व॒वक्षि॑थ ॥६॥",
    "index": 6,
    "shloka_num": 6
  },
  {
    "text": "व॒व॒क्षुर॑स्य के॒तवो॑ उ॒त वज्रो॒ गभ॑स्त्योः ।\nयत्सूर्यो॒ न रोद॑सी॒ अव॑र्धयत् ॥७॥",
    "index": 7,
    "shloka_num": 7
  },
  {
    "text": "यदि॑ प्रवृद्ध सत्पते स॒हस्रं॑ महि॒षाँ अघः॑ ।\nआदित्त॑ इन्द्रि॒यं महि॒ प्र वा॑वृधे ॥८॥",
    "index": 8,
    "shloka_num": 8
  },
  {
    "text": "इन्द्रः॒ सूर्य॑स्य र॒श्मिभि॒र्न्य॑र्शसा॒नमो॑षति ।\nअ॒ग्निर्वने॑व सास॒हिः प्र वा॑वृधे ॥९॥",
    "index": 9,
    "shloka_num": 9
  },
  {
    "text": "इ॒यं त॑ ऋ॒त्विया॑वती धी॒तिरे॑ति॒ नवी॑यसी ।\nस॒प॒र्यन्ती॑ पुरुप्रि॒या मिमी॑त॒ इत् ॥१०॥",
    "index": 10,
    "shloka_num": 10
  },
  {
    "text": "गर्भो॑ य॒ज्ञस्य॑ देव॒युः क्रतुं॑ पुनीत आनु॒षक् ।\nस्तोमै॒रिन्द्र॑स्य वावृधे॒ मिमी॑त॒ इत् ॥११॥",
    "index": 11,
    "shloka_num": 11
  },
  {
    "text": "स॒निर्मि॒त्रस्य॑ पप्रथ॒ इन्द्रः॒ सोम॑स्य पी॒तये॑ ।\nप्राची॒ वाशी॑व सुन्व॒ते मिमी॑त॒ इत् ॥१२॥",
    "index": 12,
    "shloka_num": 12
  },
  {
    "text": "यं विप्रा॑ उ॒क्थवा॑हसोऽभिप्रम॒न्दुरा॒यवः॑ ।\nघृ॒तं न पि॑प्य आ॒सन्यृ॒तस्य॒ यत् ॥१३॥",
    "index": 13,
    "shloka_num": 13
  },
  {
    "text": "उ॒त स्व॒राजे॒ अदि॑तिः॒ स्तोम॒मिन्द्रा॑य जीजनत् ।\nपु॒रु॒प्र॒श॒स्तमू॒तय॑ ऋ॒तस्य॒ यत् ॥१५॥",
    "index": 14,
    "shloka_num": 15
  },
  {
    "text": "अ॒भि वह्न॑य ऊ॒तयेऽनू॑षत॒ प्रश॑स्तये ।\nन दे॑व॒ विव्र॑ता॒ हरी॑ ऋ॒तस्य॒ यत् ॥१५॥",
    "index": 15,
    "shloka_num": 15
  },
  {
    "text": "यत्सोम॑मिन्द्र॒ विष्ण॑वि॒ यद्वा॑ घ त्रि॒त आ॒प्त्ये ।\nयद्वा॑ म॒रुत्सु॒ मन्द॑से॒ समिन्दु॑भिः ॥१६॥",
    "index": 16,
    "shloka_num": 16
  },
  {
    "text": "यद्वा॑ शक्र परा॒वति॑ समु॒द्रे अधि॒ मन्द॑से ।\nअ॒स्माक॒मित्सु॒ते र॑णा॒ समिन्दु॑भिः ॥१७॥",
    "index": 17,
    "shloka_num": 17
  },
  {
    "text": "यद्वासि॑ सुन्व॒तो वृ॒धो यज॑मानस्य सत्पते ।\nउ॒क्थे वा॒ यस्य॒ रण्य॑सि॒ समिन्दु॑भिः ॥१८॥",
    "index": 18,
    "shloka_num": 18
  },
  {
    "text": "दे॒वंदे॑वं॒ वोऽव॑स॒ इन्द्र॑मिन्द्रं गृणी॒षणि॑ ।\nअधा॑ य॒ज्ञाय॑ तु॒र्वणे॒ व्या॑नशुः ॥१९॥",
    "index": 19,
    "shloka_num": 19
  },
  {
    "text": "य॒ज्ञेभि॑र्य॒ज्ञवा॑हसं॒ सोमे॑भिः सोम॒पात॑मम् ।\nहोत्रा॑भि॒रिन्द्रं॑ वावृधु॒र्व्या॑नशुः ॥२०॥",
    "index": 20,
    "shloka_num": 20
  },
  {
    "text": "म॒हीर॑स्य॒ प्रणी॑तयः पू॒र्वीरु॒त प्रश॑स्तयः ।\nविश्वा॒ वसू॑नि दा॒शुषे॒ व्या॑नशुः ॥२१॥",
    "index": 21,
    "shloka_num": 21
  },
  {
    "text": "इन्द्रं॑ वृ॒त्राय॒ हन्त॑वे दे॒वासो॑ दधिरे पु॒रः ।\nइन्द्रं॒ वाणी॑रनूषता॒ समोज॑से ॥२२॥",
    "index": 22,
    "shloka_num": 22
  },
  {
    "text": "म॒हान्तं॑ महि॒ना व॒यं स्तोमे॑भिर्हवन॒श्रुत॑म् ।\nअ॒र्कैर॒भि प्र णो॑नुमः॒ समोज॑से ॥२३॥",
    "index": 23,
    "shloka_num": 23
  },
  {
    "text": "न यं वि॑वि॒क्तो रोद॑सी॒ नान्तरि॑क्षाणि व॒ज्रिण॑म् ।\nअमा॒दिद॑स्य तित्विषे॒ समोज॑सः ॥२४॥",
    "index": 24,
    "shloka_num": 24
  },
  {
    "text": "यदि॑न्द्र पृत॒नाज्ये॑ दे॒वास्त्वा॑ दधि॒रे पु॒रः ।\nआदित्ते॑ हर्य॒ता हरी॑ ववक्षतुः ॥२५॥",
    "index": 25,
    "shloka_num": 25
  },
  {
    "text": "य॒दा वृ॒त्रं न॑दी॒वृतं॒ शव॑सा वज्रि॒न्नव॑धीः ।\nआदित्ते॑ हर्य॒ता हरी॑ ववक्षतुः ॥२६॥",
    "index": 26,
    "shloka_num": 26
  },
  {
    "text": "य॒दा ते॒ विष्णु॒रोज॑सा॒ त्रीणि॑ प॒दा वि॑चक्र॒मे ।\nआदित्ते॑ हर्य॒ता हरी॑ ववक्षतुः ॥२७॥",
    "index": 27,
    "shloka_num": 27
  },
  {
    "text": "य॒दा ते॑ हर्य॒ता हरी॑ वावृ॒धाते॑ दि॒वेदि॑वे ।\nआदित्ते॒ विश्वा॒ भुव॑नानि येमिरे ॥२८॥",
    "index": 28,
    "shloka_num": 28
  },
  {
    "text": "य॒दा ते॒ मारु॑ती॒र्विश॒स्तुभ्य॑मिन्द्र नियेमि॒रे ।\nआदित्ते॒ विश्वा॒ भुव॑नानि येमिरे ॥२९॥",
    "index": 29,
    "shloka_num": 29
  },
  {
    "text": "य॒दा सूर्य॑म॒मुं दि॒वि शु॒क्रं ज्योति॒रधा॑रयः ।\nआदित्ते॒ विश्वा॒ भुव॑नानि येमिरे ॥३०॥",
    "index": 30,
    "shloka_num": 30
  },
  {
    "text": "इ॒मां त॑ इन्द्र सुष्टु॒तिं विप्र॑ इयर्ति धी॒तिभिः॑ ।\nजा॒मिं प॒देव॒ पिप्र॑तीं॒ प्राध्व॒रे ॥३१॥",
    "index": 31,
    "shloka_num": 31
  },
  {
    "text": "यद॑स्य॒ धाम॑नि प्रि॒ये स॑मीची॒नासो॒ अस्व॑रन् ।\nनाभा॑ य॒ज्ञस्य॑ दो॒हना॒ प्राध्व॒रे ॥३२॥",
    "index": 32,
    "shloka_num": 32
  },
  {
    "text": "सु॒वीर्यं॒ स्वश्व्यं॑ सु॒गव्य॑मिन्द्र दद्धि नः ।\nहोते॑व पू॒र्वचि॑त्तये॒ प्राध्व॒रे ॥३३॥",
    "index": 33,
    "shloka_num": 33
  }
]
