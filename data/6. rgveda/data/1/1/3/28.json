[
  {
    "text": "६ गाथिनो विश्वामित्रः । अग्निः ।१-२, ६ गायत्री, ३ उष्णिक्, ४ त्रिष्टुप्, ५ जगती ।",
    "index": 0,
    "shloka_num": null
  },
  {
    "text": "अग्ने॑ जु॒षस्व॑ नो ह॒विः पु॑रो॒ळाशं॑ जातवेदः  । प्रा॒त॒:सा॒वे धि॑यावसो  ॥१॥",
    "index": 1,
    "shloka_num": 1
  },
  {
    "text": "पु॒रो॒ळा अ॑ग्ने पच॒तस्तुभ्यं॑ वा घा॒ परि॑ष्कृतः  । तं जु॑षस्व यविष्ठ्य  ॥२॥",
    "index": 2,
    "shloka_num": 2
  },
  {
    "text": "अग्ने॑ वी॒हि पु॑रो॒ळाश॒माहु॑तं ति॒रोअ॑ह्न्यम्  । सह॑सः सू॒नुर॑स्यध्व॒रे हि॒तः  ॥३॥",
    "index": 3,
    "shloka_num": 3
  },
  {
    "text": "माध्यं॑दिने॒ सव॑ने जातवेदः पुरो॒ळाश॑मि॒ह क॑वे जुषस्व  ।",
    "index": 4,
    "shloka_num": null
  },
  {
    "text": "अग्ने॑ य॒ह्वस्य॒ तव॑ भाग॒धेयं॒ न प्र मि॑नन्ति वि॒दथे॑षु॒ धीरा॑:  ॥४॥",
    "index": 5,
    "shloka_num": 4
  },
  {
    "text": "अग्ने॑ तृ॒तीये॒ सव॑ने॒ हि कानि॑षः पुरो॒ळाशं॑ सहसः सून॒वाहु॑तम्  ।",
    "index": 6,
    "shloka_num": null
  },
  {
    "text": "अथा॑ दे॒वेष्व॑ध्व॒रं वि॑प॒न्यया॒ धा रत्न॑वन्तम॒मृते॑षु॒ जागृ॑विम्  ॥५॥",
    "index": 7,
    "shloka_num": 5
  },
  {
    "text": "अग्ने॑ वृधा॒न आहु॑तिं पुरो॒ळाशं॑ जातवेदः  । जु॒षस्व॑ ति॒रोअ॑ह्न्यम्  ॥६॥",
    "index": 8,
    "shloka_num": 6
  }
]
