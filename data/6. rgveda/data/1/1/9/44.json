[
  {
    "text": "६ अयास्य आङ्गिरसः । पवमानः सोमः । गायत्री ।",
    "index": 0,
    "shloka_num": null
  },
  {
    "text": "प्र ण॑ इन्दो म॒हे तन॑ ऊ॒र्मिं न बिभ्र॑दर्षसि ।\nअ॒भि दे॒वाँ अ॒यास्यः॑ ॥१॥",
    "index": 1,
    "shloka_num": 1
  },
  {
    "text": "म॒ती जु॒ष्टो धि॒या हि॒तः सोमो॑ हिन्वे परा॒वति॑ ।\nविप्र॑स्य॒ धार॑या क॒विः ॥२॥",
    "index": 2,
    "shloka_num": 2
  },
  {
    "text": "अ॒यं दे॒वेषु॒ जागृ॑विः सु॒त ए॑ति प॒वित्र॒ आ ।\nसोमो॑ याति॒ विच॑र्षणिः ॥३॥",
    "index": 3,
    "shloka_num": 3
  },
  {
    "text": "स नः॑ पवस्व वाज॒युश्च॑क्रा॒णश्चारु॑मध्व॒रम् ।\nब॒र्हिष्माँ॒ आ वि॑वासति ॥४॥",
    "index": 4,
    "shloka_num": 4
  },
  {
    "text": "स नो॒ भगा॑य वा॒यवे॒ विप्र॑वीरः स॒दावृ॑धः ।\nसोमो॑ दे॒वेष्वा य॑मत् ॥५॥",
    "index": 5,
    "shloka_num": 5
  },
  {
    "text": "स नो॑ अ॒द्य वसु॑त्तये क्रतु॒विद्गा॑तु॒वित्त॑मः ।\nवाजं॑ जेषि॒ श्रवो॑ बृ॒हत् ॥६॥",
    "index": 6,
    "shloka_num": 6
  }
]
