[
  {
    "text": "५ दीर्घतमा औचथ्यः । द्यावापृथिवी । जगती ।",
    "index": 0,
    "shloka_num": null
  },
  {
    "text": "ते हि द्यावा॑पृथि॒वी वि॒श्वश॑म्भुव ऋ॒ताव॑री॒ रज॑सो धार॒यत्क॑वी  ।",
    "index": 1,
    "shloka_num": null
  },
  {
    "text": "सु॒जन्म॑नी धि॒षणे॑ अ॒न्तरी॑यते दे॒वो दे॒वी धर्म॑णा॒ सूर्य॒: शुचि॑:  ॥१॥",
    "index": 2,
    "shloka_num": 1
  },
  {
    "text": "उ॒रु॒व्यच॑सा म॒हिनी॑ अस॒श्चता॑ पि॒ता मा॒ता च॒ भुव॑नानि रक्षतः  ।",
    "index": 3,
    "shloka_num": null
  },
  {
    "text": "सु॒धृष्ट॑मे वपु॒ष्ये॒ ३ न रोद॑सी पि॒ता यत् सी॑म॒भि रू॒पैरवा॑सयत्  ॥२॥",
    "index": 4,
    "shloka_num": 2
  },
  {
    "text": "स वह्नि॑: पु॒त्रः पि॒त्रोः प॒वित्र॑वान् पु॒नाति॒ धीरो॒ भुव॑नानि मा॒यया॑  ।",
    "index": 5,
    "shloka_num": null
  },
  {
    "text": "धे॒नुं च॒ पृश्निं॑ वृष॒भं सु॒रेत॑सं वि॒श्वाहा॑ शु॒क्रं पयो॑ अस्य दुक्षत  ॥३॥",
    "index": 6,
    "shloka_num": 3
  },
  {
    "text": "अ॒यं दे॒वाना॑म॒पसा॑म॒पस्त॑मो॒ यो ज॒जान॒ रोद॑सी वि॒श्वश॑म्भुवा  ।",
    "index": 7,
    "shloka_num": null
  },
  {
    "text": "वि यो म॒मे रज॑सी सुक्रतू॒यया॒ ऽजरे॑भि॒: स्कम्भ॑नेभि॒: समा॑नृचे  ॥४॥",
    "index": 8,
    "shloka_num": 4
  },
  {
    "text": "ते नो॑ गृणा॒ने म॑हिनी॒ महि॒ श्रव॑: क्ष॒त्रं द्या॑वापृथिवी धासथो बृ॒हत्  ।",
    "index": 9,
    "shloka_num": null
  },
  {
    "text": "येना॒भि कृ॒ष्टीस्त॒तना॑म वि॒श्वहा॑ प॒नाय्य॒मोजो॑ अ॒स्मे समि॑न्वतम्  ॥५॥",
    "index": 10,
    "shloka_num": 5
  }
]
