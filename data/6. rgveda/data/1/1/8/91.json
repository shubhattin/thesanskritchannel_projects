[
  {
    "text": "३३ श्रुतकक्ष: सुकक्षो वा आङ्गिरस: ।इन्द्र: । गायत्री , १ अनुष्टुप् ।",
    "index": 0,
    "shloka_num": null
  },
  {
    "text": "पान्त॒मा वो॒ अन्ध॑स॒ इन्द्र॑म॒भि प्र गा॑यत ।\nवि॒श्वा॒साहं॑ श॒तक्र॑तुं॒ मंहि॑ष्ठं चर्षणी॒नाम् ॥१॥",
    "index": 1,
    "shloka_num": 1
  },
  {
    "text": "पु॒रु॒हू॒तं पु॑रुष्टु॒तं गा॑था॒न्यं१ सन॑श्रुतम् ।\nइन्द्र॒ इति॑ ब्रवीतन ॥२॥",
    "index": 2,
    "shloka_num": 2
  },
  {
    "text": "इन्द्र॒ इन्नो॑ म॒हानां॑ दा॒ता वाजा॑नां नृ॒तुः ।\nम॒हाँ अ॑भि॒ज्ञ्वा य॑मत् ॥३॥",
    "index": 3,
    "shloka_num": 3
  },
  {
    "text": "अपा॑दु शि॒प्र्यन्ध॑सः सु॒दक्ष॑स्य प्रहो॒षिण॑: ।\nइन्दो॒रिन्द्रो॒ यवा॑शिरः ॥४॥",
    "index": 4,
    "shloka_num": 4
  },
  {
    "text": "तम्व॒भि प्रार्च॒तेन्द्रं॒ सोम॑स्य पी॒तये॑ ।\nतदिद्ध्य॑स्य॒ वर्ध॑नम् ॥५॥",
    "index": 5,
    "shloka_num": 5
  },
  {
    "text": "अ॒स्य पी॒त्वा मदा॑नां दे॒वो दे॒वस्यौज॑सा ।\nविश्वा॒भि भुव॑ना भुवत् ॥६॥",
    "index": 6,
    "shloka_num": 6
  },
  {
    "text": "त्यमु॑ वः सत्रा॒साहं॒ विश्वा॑सु गी॒र्ष्वाय॑तम् ।\nआ च्या॑वयस्यू॒तये॑ ॥७॥",
    "index": 7,
    "shloka_num": 7
  },
  {
    "text": "यु॒ध्मं सन्त॑मन॒र्वाणं॑ सोम॒पामन॑पच्युतम् ।\nनर॑मवा॒र्यक्र॑तुम् ॥८॥",
    "index": 8,
    "shloka_num": 8
  },
  {
    "text": "शिक्षा॑ ण इन्द्र रा॒य आ पु॒रु वि॒द्वाँ ऋ॑चीषम ।\nअवा॑ न॒: पार्ये॒ धने॑ ॥९॥",
    "index": 9,
    "shloka_num": 9
  },
  {
    "text": "अत॑श्चिदिन्द्र ण॒ उपा ऽऽया॑हि श॒तवा॑जया ।\nइ॒षा स॒हस्र॑वाजया ॥१०॥",
    "index": 10,
    "shloka_num": 10
  },
  {
    "text": "अया॑म॒ धीव॑तो॒ धियोऽर्व॑द्भिः शक्र गोदरे ।\nजये॑म पृ॒त्सु व॑ज्रिवः ॥११॥",
    "index": 11,
    "shloka_num": 11
  },
  {
    "text": "व॒यमु॑ त्वा शतक्रतो॒ गावो॒ न यव॑से॒ष्वा ।\nउ॒क्थेषु॑ रणयामसि ॥१२॥",
    "index": 12,
    "shloka_num": 12
  },
  {
    "text": "विश्वा॒ हि म॑र्त्यत्व॒नाऽनु॑का॒मा श॑तक्रतो ।\nअग॑न्म वज्रिन्ना॒शस॑: ॥१३॥",
    "index": 13,
    "shloka_num": 13
  },
  {
    "text": "त्वे सु पु॑त्र शव॒सोऽवृ॑त्र॒न्काम॑कातयः ।\nन त्वामि॒न्द्राति॑ रिच्यते ॥१४॥",
    "index": 14,
    "shloka_num": 14
  },
  {
    "text": "स नो॑ वृष॒न्त्सनि॑ष्ठया॒ सं घो॒रया॑ द्रवि॒त्न्वा ।\nधि॒यावि॑ड्ढि॒ पुरं॑ध्या ॥१५॥",
    "index": 15,
    "shloka_num": 15
  },
  {
    "text": "यस्ते॑ नू॒नं श॑तक्रत॒विन्द्र॑ द्यु॒म्नित॑मो॒ मद॑: ।\nतेन॑ नू॒नं मदे॑ मदेः ॥१६॥",
    "index": 16,
    "shloka_num": 16
  },
  {
    "text": "यस्ते॑ चि॒त्रश्र॑वस्तमो॒ य इ॑न्द्र वृत्र॒हन्त॑मः ।\nय ओ॑जो॒दात॑मो॒ मद॑: ॥१७॥",
    "index": 17,
    "shloka_num": 17
  },
  {
    "text": "वि॒द्मा हि यस्ते॑ अद्रिव॒स्त्वाद॑त्तः सत्य सोमपाः ।\nविश्वा॑सु दस्म कृ॒ष्टिषु॑ ॥१८॥",
    "index": 18,
    "shloka_num": 18
  },
  {
    "text": "इन्द्रा॑य॒ मद्व॑ने सु॒तं परि॑ ष्टोभन्तु नो॒ गिर॑: ।\nअ॒र्कम॑र्चन्तु का॒रव॑: ॥१९॥",
    "index": 19,
    "shloka_num": 19
  },
  {
    "text": "यस्मि॒न्विश्वा॒ अधि॒ श्रियो॒ रण॑न्ति स॒प्त सं॒सद॑: ।\nइन्द्रं॑ सु॒ते ह॑वामहे ॥२०॥",
    "index": 20,
    "shloka_num": 20
  },
  {
    "text": "त्रिक॑द्रुकेषु॒ चेत॑नं दे॒वासो॑ य॒ज्ञम॑त्नत ।\nतमिद्व॑र्धन्तु नो॒ गिर॑: ॥२१॥",
    "index": 21,
    "shloka_num": 21
  },
  {
    "text": "आ त्वा॑ विश॒न्त्विन्द॑वः समु॒द्रमि॑व॒ सिन्ध॑वः ।\nन त्वामि॒न्द्राति॑ रिच्यते ॥२२॥",
    "index": 22,
    "shloka_num": 22
  },
  {
    "text": "वि॒व्यक्थ॑ महि॒ना वृ॑षन्भ॒क्षं सोम॑स्य जागृवे ।\nय इ॑न्द्र ज॒ठरे॑षु ते ॥२३॥",
    "index": 23,
    "shloka_num": 23
  },
  {
    "text": "अरं॑ त इन्द्र कु॒क्षये॒ सोमो॑ भवतु वृत्रहन् ।\nअरं॒ धाम॑भ्य॒ इन्द॑वः ॥२४॥",
    "index": 24,
    "shloka_num": 24
  },
  {
    "text": "अर॒मश्वा॑य गायति श्रु॒तक॑क्षो॒ अरं॒ गवे॑ ।\nअर॒मिन्द्र॑स्य॒ धाम्ने॑ ॥२५॥",
    "index": 25,
    "shloka_num": 25
  },
  {
    "text": "अरं॒ हि ष्म॑ सु॒तेषु॑ ण॒: सोमे॑ष्विन्द्र॒ भूष॑सि ।\nअरं॑ ते शक्र दा॒वने॑ ॥२६॥",
    "index": 26,
    "shloka_num": 26
  },
  {
    "text": "प॒रा॒कात्ता॑च्चिदद्रिव॒स्त्वां न॑क्षन्त नो॒ गिर॑: ।\nअरं॑ गमाम ते व॒यम् ॥२७॥",
    "index": 27,
    "shloka_num": 27
  },
  {
    "text": "ए॒वा ह्यसि॑ वीर॒युरे॒वा शूर॑ उ॒त स्थि॒रः ।\nए॒वा ते॒ राध्यं॒ मन॑: ॥२८॥",
    "index": 28,
    "shloka_num": 28
  },
  {
    "text": "ए॒वा रा॒तिस्तु॑वीमघ॒ विश्वे॑भिर्धायि धा॒तृभि॑: ।\nअधा॑ चिदिन्द्र मे॒ सचा॑ ॥२९॥",
    "index": 29,
    "shloka_num": 29
  },
  {
    "text": "मो षु ब्र॒ह्मेव॑ तन्द्र॒युर्भुवो॑ वाजानां पते ।\nमत्स्वा॑ सु॒तस्य॒ गोम॑तः ॥३०॥",
    "index": 30,
    "shloka_num": 30
  },
  {
    "text": "मा न॑ इन्द्रा॒भ्या॒३दिश॒: सूरो॑ अ॒क्तुष्वा य॑मन् ।\nत्वा यु॒जा व॑नेम॒ तत् ॥३१॥",
    "index": 31,
    "shloka_num": 31
  },
  {
    "text": "त्वयेदि॑न्द्र यु॒जा व॒यं प्रति॑ ब्रुवीमहि॒ स्पृध॑: ।\nत्वम॒स्माकं॒ तव॑ स्मसि ॥३२॥",
    "index": 32,
    "shloka_num": 32
  },
  {
    "text": "त्वामिद्धि त्वा॒यवो॑ऽनु॒नोनु॑वत॒श्चरा॑न् ।\nसखा॑य इन्द्र का॒रव॑: ॥३३॥",
    "index": 33,
    "shloka_num": 33
  }
]
