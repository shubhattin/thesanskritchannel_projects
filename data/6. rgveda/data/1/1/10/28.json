[
  {
    "text": "(१२) १ इन्द्रस्नुषा वसुक्रपत्नी ऋषिका, २,६,८,१०,१२ इन्द्र ऋषिः, ३,४,५,७,९,११ ऐन्द्रो वसुक्र: ऋषिः । २,६,८,१०,१२ ऐन्द्रो वसुक्रो देवता, १,३,४,५,७,९,११ इन्द्रो देवता । त्रिष्टुप् ।",
    "index": 0,
    "shloka_num": null
  },
  {
    "text": "विश्वो॒ ह्य१न्यो अ॒रिरा॑ज॒गाम॒ ममेदह॒ श्वशु॑रो॒ ना ज॑गाम  ।",
    "index": 1,
    "shloka_num": null
  },
  {
    "text": "ज॒क्षी॒याद्धा॒ना उ॒त सोमं॑ पपीया॒त्स्वा॑शित॒: पुन॒रस्तं॑ जगायात्  ॥१॥",
    "index": 2,
    "shloka_num": 1
  },
  {
    "text": "स रोरु॑वद्वृष॒भस्ति॒ग्मशृ॑ङ्गो॒ वर्ष्म॑न्तस्थौ॒ वरि॑म॒न्ना पृ॑थि॒व्याः  ।",
    "index": 3,
    "shloka_num": null
  },
  {
    "text": "विश्वे॑ष्वेनं वृ॒जने॑षु पामि॒ यो मे॑ कु॒क्षी सु॒तसो॑मः पृ॒णाति॑  ॥२॥",
    "index": 4,
    "shloka_num": 2
  },
  {
    "text": "अद्रि॑णा ते म॒न्दिन॑ इन्द्र॒ तूया॑न्त्सु॒न्वन्ति॒ सोमा॒न्पिब॑सि॒ त्वमे॑षाम्  ।",
    "index": 5,
    "shloka_num": null
  },
  {
    "text": "पच॑न्ति ते वृष॒भाँ अत्सि॒ तेषां॑ पृ॒क्षेण॒ यन्म॑घवन्हू॒यमा॑नः  ॥३॥",
    "index": 6,
    "shloka_num": 3
  },
  {
    "text": "इ॒दं सु मे॑ जरित॒रा चि॑किद्धि प्रती॒पं शापं॑ न॒द्यो॑ वहन्ति  ।",
    "index": 7,
    "shloka_num": null
  },
  {
    "text": "लो॒पा॒शः सिं॒हं प्र॒त्यञ्च॑मत्साः क्रो॒ष्टा व॑रा॒हं निर॑तक्त॒ कक्षा॑त्  ॥४॥",
    "index": 8,
    "shloka_num": 4
  },
  {
    "text": "क॒था त॑ ए॒तद॒हमा चि॑केतं॒ गृत्स॑स्य॒ पाक॑स्त॒वसो॑ मनी॒षाम्  ।",
    "index": 9,
    "shloka_num": null
  },
  {
    "text": "त्वं नो॑ वि॒द्वाँ ऋ॑तु॒था वि वो॑चो॒ यमर्धं॑ ते मघवन्क्षे॒म्या धूः  ॥५॥",
    "index": 10,
    "shloka_num": 5
  },
  {
    "text": "ए॒वा हि मां त॒वसं॑ व॒र्धय॑न्ति दि॒वश्चि॑न्मे बृह॒त उत्त॑रा॒ धूः  ।",
    "index": 11,
    "shloka_num": null
  },
  {
    "text": "पु॒रू स॒हस्रा॒ नि शि॑शामि सा॒कम॑श॒त्रुं हि मा॒ जनि॑ता ज॒जान॑  ॥६॥",
    "index": 12,
    "shloka_num": 6
  },
  {
    "text": "ए॒वा हि मां त॒वसं॑ ज॒ज्ञुरु॒ग्रं कर्म॑न्कर्म॒न्वृष॑णमिन्द्र दे॒वाः  ।",
    "index": 13,
    "shloka_num": null
  },
  {
    "text": "वधीं॑ वृ॒त्रं वज्रे॑ण मन्दसा॒नोऽप॑ व्र॒जं म॑हि॒ना दा॒शुषे॑ वम्  ॥७॥",
    "index": 14,
    "shloka_num": 7
  },
  {
    "text": "दे॒वास॑ आयन्पर॒शूँर॑बिभ्र॒न्वना॑ वृ॒श्चन्तो॑ अ॒भि वि॒ड्भिरा॑यन्  ।",
    "index": 15,
    "shloka_num": null
  },
  {
    "text": "नि सु॒द्र्वं१ दध॑तो व॒क्षणा॑सु॒ यत्रा॒ कृपी॑ट॒मनु॒ तद्द॑हन्ति  ॥८॥",
    "index": 16,
    "shloka_num": 8
  },
  {
    "text": "श॒शः क्षु॒रं प्र॒त्यञ्चं॑ जगा॒राऽद्रिं॑ लो॒गेन॒ व्य॑भेदमा॒रात्  ।",
    "index": 17,
    "shloka_num": null
  },
  {
    "text": "बृ॒हन्तं॑ चिदृह॒ते र॑न्धयानि॒ वय॑द्व॒त्सो वृ॑ष॒भं शूशु॑वानः  ॥९॥",
    "index": 18,
    "shloka_num": 9
  },
  {
    "text": "सु॒प॒र्ण इ॒त्था न॒खमा सि॑षा॒याव॑रुद्धः परि॒पदं॒ न सिं॒हः  ।",
    "index": 19,
    "shloka_num": null
  },
  {
    "text": "नि॒रु॒द्धश्चि॑न्महि॒षस्त॒र्ष्यावा॑न्गो॒धा तस्मा॑ अ॒यथं॑ कर्षदे॒तत्  ॥१०॥",
    "index": 20,
    "shloka_num": 10
  },
  {
    "text": "तेभ्यो॑ गो॒धा अ॒यथं॑ कर्षदे॒तद्ये ब्र॒ह्मण॑: प्रति॒पीय॒न्त्यन्नै॑:  ।",
    "index": 21,
    "shloka_num": null
  },
  {
    "text": "सि॒म उ॒क्ष्णो॑ऽवसृ॒ष्टाँ अ॑दन्ति स्व॒यं बला॑नि त॒न्व॑: शृणा॒नाः  ॥११॥",
    "index": 22,
    "shloka_num": 11
  },
  {
    "text": "ए॒ते शमी॑भिः सु॒शमी॑ अभूव॒न्ये हि॑न्वि॒रे त॒न्व१: सोम॑ उ॒क्थैः  ।",
    "index": 23,
    "shloka_num": null
  },
  {
    "text": "नृ॒वद्वद॒न्नुप॑ नो माहि॒ वाजा॑न्दि॒वि श्रवो॑ दधिषे॒ नाम॑ वी॒रः  ॥१२॥",
    "index": 24,
    "shloka_num": 12
  }
]
