[
  {
    "text": "७ काश्यपोऽसितो देवलो वा । पवमानः सोमः । गायत्री ।",
    "index": 0,
    "shloka_num": null
  },
  {
    "text": "प्र क॒विर्दे॒ववी॑त॒येऽव्यो॒ वारे॑भिरर्षति ।\nसा॒ह्वान्विश्वा॑ अ॒भि स्पृधः॑ ॥१॥",
    "index": 1,
    "shloka_num": 1
  },
  {
    "text": "स हि ष्मा॑ जरि॒तृभ्य॒ आ वाजं॒ गोम॑न्त॒मिन्व॑ति ।\nपव॑मानः सह॒स्रिण॑म् ॥२॥",
    "index": 2,
    "shloka_num": 2
  },
  {
    "text": "परि॒ विश्वा॑नि॒ चेत॑सा मृ॒शसे॒ पव॑से म॒ती ।\nस नः॑ सोम॒ श्रवो॑ विदः ॥३॥",
    "index": 3,
    "shloka_num": 3
  },
  {
    "text": "अ॒भ्य॑र्ष बृ॒हद्यशो॑ म॒घव॑द्भ्यो ध्रु॒वं र॒यिम् ।\nइषं॑ स्तो॒तृभ्य॒ आ भ॑र ॥४॥",
    "index": 4,
    "shloka_num": 4
  },
  {
    "text": "त्वं राजे॑व सुव्र॒तो गिरः॑ सो॒मा वि॑वेशिथ ।\nपु॒ना॒नो व॑ह्ने अद्भुत ॥५॥",
    "index": 5,
    "shloka_num": 5
  },
  {
    "text": "स वह्नि॑र॒प्सु दु॒ष्टरो॑ मृ॒ज्यमा॑नो॒ गभ॑स्त्योः ।\nसोम॑श्च॒मूषु॑ सीदति ॥६॥",
    "index": 6,
    "shloka_num": 6
  },
  {
    "text": "क्री॒ळुर्म॒खो न मं॑ह॒युः प॒वित्रं॑ सोम गच्छसि ।\nदध॑त्स्तो॒त्रे सु॒वीर्य॑म् ॥७॥",
    "index": 7,
    "shloka_num": 7
  }
]
