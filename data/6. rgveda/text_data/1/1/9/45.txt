६ अयास्य आङ्गिरस:  । पवमान: सोम:  । गायत्री  ।
स प॑वस्व॒ मदा॑य॒ कं नृ॒चक्षा॑ दे॒ववी॑तये  । इन्द॒विन्द्रा॑य पी॒तये॑  ॥१॥
स नो॑ अर्षा॒भि दू॒त्यं१ त्वमिन्द्रा॑य तोशसे  । दे॒वान्त्सखि॑भ्य॒ आ वर॑म्  ॥२॥
उ॒त त्वाम॑रु॒णं व॒यं गोभि॑रञ्ज्मो॒ मदा॑य॒ कम्  । वि नो॑ रा॒ये दुरो॑ वृधि  ॥३॥
अत्यू॑ प॒वित्र॑मक्रमीद्वा॒जी धुरं॒ न याम॑नि  । इन्दु॑र्दे॒वेषु॑ पत्यते  ॥४॥
समी॒ सखा॑यो अस्वर॒न्वने॒ क्रीळ॑न्त॒मत्य॑विम्  । इन्दुं॑ ना॒वा अ॑नूषत  ॥५॥
तया॑ पवस्व॒ धार॑या॒ यया॑ पी॒तो वि॒चक्ष॑से  । इन्दो॑ स्तो॒त्रे सु॒वीर्य॑म्  ॥६॥
