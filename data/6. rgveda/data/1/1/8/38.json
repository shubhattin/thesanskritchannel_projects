[
  {
    "text": "१० श्यावाश्व आत्रेय: । इन्द्राग्नी । गायत्री ।",
    "index": 0,
    "shloka_num": null
  },
  {
    "text": "य॒ज्ञस्य॒ हि स्थ ऋ॒त्विजा॒ सस्नी॒ वाजे॑षु॒ कर्म॑सु । इन्द्रा॑ग्नी॒ तस्य॑ बोधतम् ॥१॥",
    "index": 1,
    "shloka_num": 1
  },
  {
    "text": "तो॒शासा॑ रथ॒यावा॑ना वृत्र॒हणाप॑राजिता । इन्द्रा॑ग्नी॒ तस्य॑ बोधतम् ॥२॥",
    "index": 2,
    "shloka_num": 2
  },
  {
    "text": "इ॒दं वां॑ मदि॒रं मध्वधु॑क्ष॒न्नद्रि॑भि॒र्नर॑: । इन्द्रा॑ग्नी॒ तस्य॑ बोधतम् ॥३॥",
    "index": 3,
    "shloka_num": 3
  },
  {
    "text": "जु॒षेथां॑ य॒ज्ञमि॒ष्टये॑ सु॒तं सोमं॑ सधस्तुती । इन्द्रा॑ग्नी॒ आ ग॑तं नरा ॥४॥",
    "index": 4,
    "shloka_num": 4
  },
  {
    "text": "इ॒मा जु॑षेथां॒ सव॑ना॒ येभि॑र्ह॒व्यान्यू॒हथु॑: । इन्द्रा॑ग्नी॒ आ ग॑तं नरा ॥५॥",
    "index": 5,
    "shloka_num": 5
  },
  {
    "text": "इ॒मां गा॑य॒त्रव॑र्तनिं जु॒षेथां॑ सुष्टु॒तिं मम॑ । इन्द्रा॑ग्नी॒ आ ग॑तं नरा ॥६॥",
    "index": 6,
    "shloka_num": 6
  },
  {
    "text": "प्रा॒त॒र्याव॑भि॒रा ग॑तं दे॒वेभि॑र्जेन्यावसू । इन्द्रा॑ग्नी॒ सोम॑पीतये ॥७॥",
    "index": 7,
    "shloka_num": 7
  },
  {
    "text": "श्या॒वाश्व॑स्य सुन्व॒तोऽत्री॑णां शृणुतं॒ हव॑म् । इन्द्रा॑ग्नी॒ सोम॑पीतये ॥८॥",
    "index": 8,
    "shloka_num": 8
  },
  {
    "text": "ए॒वा वा॑मह्व ऊ॒तये॒ यथाहु॑वन्त॒ मेधि॑राः । इन्द्रा॑ग्नी॒ सोम॑पीतये ॥९॥",
    "index": 9,
    "shloka_num": 9
  },
  {
    "text": "आहं सर॑स्वतीवतोरिन्द्रा॒ग्न्योरवो॑ वृणे । याभ्यां॑ गाय॒त्रमृ॒च्यते॑ ॥१०॥",
    "index": 10,
    "shloka_num": 10
  }
]
