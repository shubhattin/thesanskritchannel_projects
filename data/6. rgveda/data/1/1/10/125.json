[
  {
    "text": "८ वागाम्भृणी । आत्मा । त्रिष्टुप् , २ जगती ।",
    "index": 0,
    "shloka_num": null
  },
  {
    "text": "अ॒हं रु॒द्रेभि॒र्वसु॑भिश्चराम्य॒हमा॑दि॒त्यैरु॒त वि॒श्वदे॑वैः ।",
    "index": 1,
    "shloka_num": null
  },
  {
    "text": "अ॒हं मि॒त्रावरु॑णो॒भा बि॑भर्म्य॒हमि॑न्द्रा॒ग्नी अ॒हम॒श्विनो॒भा ॥१॥",
    "index": 2,
    "shloka_num": 1
  },
  {
    "text": "अ॒हं सोम॑माह॒नसं॑ बिभर्म्य॒हं त्वष्टा॑रमु॒त पू॒षणं॒ भग॑म् ।",
    "index": 3,
    "shloka_num": null
  },
  {
    "text": "अ॒हं द॑धामि॒ द्रवि॑णं ह॒विष्म॑ते सुप्रा॒व्ये॒३ यज॑मानाय सुन्व॒ते ॥२॥",
    "index": 4,
    "shloka_num": 2
  },
  {
    "text": "अ॒हं राष्ट्री॑ सं॒गम॑नी॒ वसू॑नां चिकि॒तुषी॑ प्रथ॒मा य॒ज्ञिया॑नाम् ।",
    "index": 5,
    "shloka_num": null
  },
  {
    "text": "तां मा॑ दे॒वा व्य॑दधुः पुरु॒त्रा भूरि॑स्थात्रां॒ भूर्या॑वे॒शय॑न्तीम् ॥३॥",
    "index": 6,
    "shloka_num": 3
  },
  {
    "text": "मया॒ सो अन्न॑मत्ति॒ यो वि॒पश्य॑ति॒ यः प्राणि॑ति॒ य ईं॑ शृ॒णोत्यु॒क्तम् ।",
    "index": 7,
    "shloka_num": null
  },
  {
    "text": "अ॒म॒न्तवो॒ मां त उप॑ क्षियन्ति श्रु॒धि श्रु॑त श्रद्धि॒वं ते॑ वदामि ॥४॥",
    "index": 8,
    "shloka_num": 4
  },
  {
    "text": "अ॒हमे॒व स्व॒यमि॒दं व॑दामि॒ जुष्टं॑ दे॒वेभि॑रु॒त मानु॑षेभिः ।",
    "index": 9,
    "shloka_num": null
  },
  {
    "text": "यं का॒मये॒ तंत॑मु॒ग्रं कृ॑णोमि॒ तं ब्र॒ह्माणं॒ तमृषिं॒ तं सु॑मे॒धाम् ॥५॥",
    "index": 10,
    "shloka_num": 5
  },
  {
    "text": "अ॒हं रु॒द्राय॒ धनु॒रा त॑नोमि ब्रह्म॒द्विषे॒ शर॑वे॒ हन्त॒वा उ॑ ।",
    "index": 11,
    "shloka_num": null
  },
  {
    "text": "अ॒हं जना॑य स॒मदं॑ कृणोम्य॒हं द्यावा॑पृथि॒वी आ वि॑वेश ॥६॥",
    "index": 12,
    "shloka_num": 6
  },
  {
    "text": "अ॒हं सु॑वे पि॒तर॑मस्य मू॒र्धन्मम॒ योनि॑र॒प्स्व१न्तः स॑मु॒द्रे ।",
    "index": 13,
    "shloka_num": null
  },
  {
    "text": "ततो॒ वि ति॑ष्ठे॒ भुव॒नानु॒ विश्वो॒तामूं द्यां व॒र्ष्मणोप॑ स्पृशामि ॥७॥",
    "index": 14,
    "shloka_num": 7
  },
  {
    "text": "अ॒हमे॒व वात॑ इव॒ प्र वा॑म्या॒रभ॑माणा॒ भुव॑नानि॒ विश्वा॑ ।",
    "index": 15,
    "shloka_num": null
  },
  {
    "text": "प॒रो दि॒वा प॒र ए॒ना पृ॑थि॒व्यैताव॑ती महि॒ना सं ब॑भूव ॥८॥",
    "index": 16,
    "shloka_num": 8
  }
]
