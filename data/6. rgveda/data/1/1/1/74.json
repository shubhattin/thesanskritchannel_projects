[
  {
    "text": "९ गोतमो राहूगणः । अग्निः । गायत्री ।",
    "index": 0,
    "shloka_num": null
  },
  {
    "text": "उ॒प॒प्र॒यन्तो॑ अध्व॒रं मन्त्रं॑ वोचेमा॒ग्नये॑ ।\nआ॒रे अ॒स्मे च॑ शृण्व॒ते ॥१॥",
    "index": 1,
    "shloka_num": 1
  },
  {
    "text": "यः स्नीहि॑तीषु पू॒र्व्यः सं॑जग्मा॒नासु॑ कृ॒ष्टिषु॑ ।\nअर॑क्षद् दा॒शुषे॒ गय॑म् ॥२॥",
    "index": 2,
    "shloka_num": 2
  },
  {
    "text": "उ॒त ब्रु॑वन्तु ज॒न्तव॒ उद॒ग्निर्वृ॑त्र॒हाज॑नि ।\nध॒नं॒ज॒यो रणे॑रणे ॥३॥",
    "index": 3,
    "shloka_num": 3
  },
  {
    "text": "यस्य॑ दू॒तो असि॒ क्षये॒ वेषि॑ ह॒व्यानि॑ वी॒तये॑ ।\nद॒स्मत् कृ॒णोष्य॑ध्व॒रम् ॥४॥",
    "index": 4,
    "shloka_num": 4
  },
  {
    "text": "तमित् सु॑ह॒व्यम॑ङ्गिरः सुदे॒वं स॑हसो यहो ।\nजना॑ आहुः सुब॒र्हिष॑म् ॥५॥",
    "index": 5,
    "shloka_num": 5
  },
  {
    "text": "आ च॒ वहा॑सि॒ ताँ इ॒ह दे॒वाँ उप॒ प्रश॑स्तये ।\nह॒व्या सु॑श्चन्द्र वी॒तये॑ ॥६॥",
    "index": 6,
    "shloka_num": 6
  },
  {
    "text": "न योरु॑प॒ब्दिरश्व्यः॑ शृ॒ण्वे रथ॑स्य॒ कच्च॒न ।\nयद॑ग्ने॒ यासि॑ दू॒त्य॑म् ॥७॥",
    "index": 7,
    "shloka_num": 7
  },
  {
    "text": "त्वोतो॑ वा॒ज्यह्र॑यो॒ ऽभि पूर्व॑स्मा॒दप॑रः ।\nप्र दा॒श्वाँ अ॑ग्ने अस्थात् ॥८॥",
    "index": 8,
    "shloka_num": 8
  },
  {
    "text": "उ॒त द्यु॒मत् सु॒वीर्यं॑ बृ॒हद॑ग्ने विवाससि ।\nदे॒वेभ्यो॑ देव दा॒शुषे॑ ॥९॥",
    "index": 9,
    "shloka_num": 9
  }
]
