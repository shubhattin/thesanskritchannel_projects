४८ बार्हस्पत्यो भरद्वाज:  । अग्नि : ।गायत्री; १, ६ वर्धमाना;२७, ४७ – ४८ अनुष्टुप् ; ४६ त्रिष्टुप्  ।
त्वम॑ग्ने य॒ज्ञानां॒ होता॒ विश्वे॑षां हि॒तः  । दे॒वेभि॒र्मानु॑षे॒ जने॑  ॥१॥
स नो॑ म॒न्द्राभि॑रध्व॒रे जि॒ह्वाभि॑र्यजा म॒हः  । आ दे॒वान् व॑क्षि॒ यक्षि॑ च  ॥२॥
वेत्था॒ हि वे॑धो॒ अध्व॑नः प॒थश्च॑ दे॒वाञ्ज॑सा  । अग्ने॑ य॒ज्ञेषु॑ सुक्रतो  ॥३॥
त्वामी॑ळे॒ अध॑ द्वि॒ता भ॑र॒तो वा॒जिभि॑: शु॒नम्  । ई॒जे य॒ज्ञेषु॑ य॒ज्ञिय॑म्  ॥४॥
त्वमि॒मा वार्या॑ पु॒रु दिवो॑दासाय सुन्व॒ते  । भ॒रद्वा॑जाय दा॒शुषे॑  ॥५॥
त्वं दू॒तो अम॑र्त्य॒ आ व॑हा॒ दैव्यं॒ जन॑म्  । शृ॒ण्वन् विप्र॑स्य सुष्टु॒तिम्  ॥६॥
त्वाम॑ग्ने स्वा॒ध्यो॒३ मर्ता॑सो दे॒ववी॑तये  । य॒ज्ञेषु॑ दे॒वमी॑ळते  ॥७॥
तव॒ प्र य॑क्षि सं॒दृश॑मु॒त क्रतुं॑ सु॒दान॑वः  । विश्वे॑ जुषन्त का॒मिन॑:  ॥८॥
त्वं होता॒ मनु॑र्हितो॒ वह्नि॑रा॒सा वि॒दुष्ट॑रः  । अग्ने॒ यक्षि॑ दि॒वो विश॑:  ॥९॥
अग्न॒ आ या॑हि वी॒तये॑ गृणा॒नो ह॒व्यदा॑तये  । नि होता॑ सत्सि ब॒र्हिषि॑  ॥१०॥
तं त्वा॑ स॒मिद्भि॑रङ्गिरो घृ॒तेन॑ वर्धयामसि  । बृ॒हच्छो॑चा यविष्ठ्य  ॥११॥
स न॑: पृ॒थु श्र॒वाय्य॒मच्छा॑ देव विवाससि  । बृ॒हद॑ग्ने सु॒वीर्य॑म्  ॥१२॥
त्वाम॑ग्ने॒ पुष्क॑रा॒दध्यथ॑र्वा॒ निर॑मन्थत  । मू॒र्ध्नो विश्व॑स्य वा॒घत॑:  ॥१३॥
तमु॑ त्वा द॒ध्यङ्ङृषि॑: पु॒त्र ई॑धे॒ अथ॑र्वणः  । वृ॒त्र॒हणं॑ पुरंद॒रम्  ॥१४॥
तमु॑ त्वा पा॒थ्यो वृषा॒ समी॑धे दस्यु॒हन्त॑मम्  । ध॒नं॒ज॒यं रणे॑रणे  ॥१५॥
एह्यू॒ षु ब्रवा॑णि॒ ते ऽग्न॑ इ॒त्थेत॑रा॒ गिर॑:  । ए॒भिर्व॑र्धास॒ इन्दु॑भिः  ॥१६॥
यत्र॒ क्व॑ च ते॒ मनो॒ दक्षं॑ दधस॒ उत्त॑रम्  । तत्रा॒ सद॑: कृणवसे  ॥१७॥
न॒हि ते॑ पू॒र्तम॑क्षि॒पद् भुव॑न्नेमानां वसो  । अथा॒ दुवो॑ वनवसे  ॥१८॥
आग्निर॑गामि॒ भार॑तो वृत्र॒हा पु॑रु॒चेत॑नः  । दिवो॑दासस्य॒ सत्प॑तिः  ॥१९॥
स हि विश्वाति॒ पार्थि॑वा र॒यिं दाश॑न्महित्व॒ना  । व॒न्वन्नवा॑तो॒ अस्तृ॑तः  ॥२०॥
स प्र॑त्न॒वन्नवी॑य॒सा ऽग्ने॑ द्यु॒म्नेन॑ सं॒यता॑  । बृ॒हत् त॑तन्थ भा॒नुना॑  ॥२१॥
प्र व॑: सखायो अ॒ग्नये॒ स्तोमं॑ य॒ज्ञं च॑ धृष्णु॒या  । अर्च॒ गाय॑ च वे॒धसे॑  ॥२२॥
स हि यो मानु॑षा यु॒गा सीद॒द्धोता॑ क॒विक्र॑तुः  । दू॒तश्च॑ हव्य॒वाह॑नः  ॥२३॥
ता राजा॑ना॒ शुचि॑व्रता ऽऽदि॒त्यान् मारु॑तं ग॒णम्  । वसो॒ यक्षी॒ह रोद॑सी  ॥२४॥
वस्वी॑ ते अग्ने॒ संदृ॑ष्टिरिषय॒ते मर्त्या॑य  । ऊर्जो॑ नपाद॒मृत॑स्य  ॥२५॥
क्रत्वा॒ दा अ॑स्तु॒ श्रेष्ठो॒ ऽद्य त्वा॑ व॒न्वन् त्सु॒रेक्णा॑:  । मर्त॑ आनाश सुवृ॒क्तिम्  ॥२६॥
ते ते॑ अग्ने॒ त्वोता॑ इ॒षय॑न्तो॒ विश्व॒मायु॑:  । तर॑न्तो अ॒र्यो अरा॑तीर्व॒न्वन्तो॑ अ॒र्यो अरा॑तीः  ॥२७॥
अ॒ग्निस्ति॒ग्मेन॑ शो॒चिषा॒ यास॒द् विश्वं॒ न्य१त्रिण॑म्  । अ॒ग्निर्नो॑ वनते र॒यिम्  ॥२८॥
सु॒वीरं॑ र॒यिमा भ॑र॒ जात॑वेदो॒ विच॑र्षणे  । ज॒हि रक्षां॑सि सुक्रतो  ॥२९॥
त्वं न॑: पा॒ह्यंह॑सो॒ जात॑वेदो अघाय॒तः  । रक्षा॑ णो ब्रह्मणस्कवे  ॥३०॥
यो नो॑ अग्ने दु॒रेव॒ आ मर्तो॑ व॒धाय॒ दाश॑ति  । तस्मा॑न्नः पा॒ह्यंह॑सः  ॥३१॥
त्वं तं दे॑व जि॒ह्वया॒ परि॑ बाधस्व दु॒ष्कृत॑म्  । मर्तो॒ यो नो॒ जिघां॑सति  ॥३२॥
भ॒रद्वा॑जाय स॒प्रथ॒: शर्म॑ यच्छ सहन्त्य  । अग्ने॒ वरे॑ण्यं॒ वसु॑  ॥३३॥
अ॒ग्निर्वृ॒त्राणि॑ जङ्घनद् द्रविण॒स्युर्वि॑प॒न्यया॑  । समि॑द्धः शु॒क्र आहु॑तः  ॥३४॥
गर्भे॑ मा॒तुः पि॒तुष्पि॒ता वि॑दिद्युता॒नो अ॒क्षरे॑  । सीद॑न्नृ॒तस्य॒ योनि॒मा  ॥३५॥
ब्रह्म॑ प्र॒जाव॒दा भ॑र॒ जात॑वेदो॒ विच॑र्षणे  । अग्ने॒ यद् दी॒दय॑द् दि॒वि  ॥३६॥
उप॑ त्वा र॒ण्वसं॑दृशं॒ प्रय॑स्वन्तः सहस्कृत  । अग्ने॑ ससृ॒ज्महे॒ गिर॑:  ॥३७॥
उप॑ च्छा॒यामि॑व॒ घृणे॒रग॑न्म॒ शर्म॑ ते व॒यम्  । अग्ने॒ हिर॑ण्यसंदृशः  ॥३८॥
य उ॒ग्र इ॑व शर्य॒हा ति॒ग्मशृ॑ङ्गो॒ न वंस॑गः  । अग्ने॒ पुरो॑ रु॒रोजि॑थ  ॥३९॥
आ यं हस्ते॒ न खा॒दिनं॒ शिशुं॑ जा॒तं न बिभ्र॑ति  । वि॒शाम॒ग्निं स्व॑ध्व॒रं  ॥४०॥
प्र दे॒वं दे॒ववी॑तये॒ भर॑ता वसु॒वित्त॑मम्  । आ स्वे योनौ॒ नि षी॑दतु  ॥४१॥
आ जा॒तं जा॒तवे॑दसि प्रि॒यं शि॑शी॒ताति॑थिम्  । स्यो॒न आ गृ॒हप॑तिम्  ॥४२॥
अग्ने॑ यु॒क्ष्वा हि ये तवाऽश्वा॑सो देव सा॒धव॑:  । अरं॒ वह॑न्ति म॒न्यवे॑  ॥४३॥
अच्छा॑ नो या॒ह्या व॑हा॒ऽभि प्रयां॑सि वी॒तये॑  । आ दे॒वान् त्सो॒म॑पीतये  ॥४४॥
उद॑ग्ने भारत द्यु॒मदज॑स्रेण॒ दवि॑द्युतत्  । शोचा॒ वि भा॑ह्यजर  ॥४५॥
वी॒ती यो दे॒वं मर्तो॑ दुव॒स्येद॒ग्निमी॑ळीताध्व॒रे ह॒विष्मा॑न्  ।
होता॑रं सत्य॒यजं॒ रोद॑स्योरुत्ता॒नह॑स्तो॒ नम॒सा वि॑वासेत्  ॥४६॥
आ ते॑ अग्न ऋ॒चा ह॒विर्हृ॒दा त॒ष्टं भ॑रामसि  । ते ते॑ भवन्तू॒क्षण॑ ऋष॒भासो॑ व॒शा उ॒त  ॥४७॥
अ॒ग्निं दे॒वासो॑ अग्रि॒यमि॒न्धते॑ वृत्र॒हन्त॑मम्  । येना॒ वसू॒न्याभृ॑ता तृ॒ळ्हा रक्षां॑सि वा॒जिना॑  ॥४८॥
