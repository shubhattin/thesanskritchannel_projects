[
    {
        "text": "॥ ॐ श्री परमात्मने नमः ॥",
        "index": 0,
        "shloka_num": null
    },
    {
        "text": "॥ अथ श्रीमद्भगवद्गीता ॥",
        "index": 1,
        "shloka_num": null
    },
    {
        "text": "अथ प्रथमोऽध्यायः ।   अर्जुनविषादयोगः",
        "index": 2,
        "shloka_num": null
    },
    {
        "text": "धृतराष्ट्र उवाच ।",
        "index": 3,
        "shloka_num": null
    },
    {
        "text": "धर्मक्षेत्रे कुरुक्षेत्रे समवेता युयुत्सवः ।\nमामकाः पाण्डवाश्चैव किमकुर्वत सञ्जय ॥१-१॥",
        "index": 4,
        "shloka_num": 1
    },
    {
        "text": "सञ्जय उवाच ।",
        "index": 5,
        "shloka_num": null
    },
    {
        "text": "दृष्ट्वा तु पाण्डवानीकं व्यूढं दुर्योधनस्तदा ।\nआचार्यमुपसङ्गम्य राजा वचनमब्रवीत् ॥१-२॥",
        "index": 6,
        "shloka_num": 2
    },
    {
        "text": "पश्यैतां पाण्डुपुत्राणामाचार्य महतीं चमूम् ।\nव्यूढां द्रुपदपुत्रेण तव शिष्येण धीमता ॥१-३॥",
        "index": 7,
        "shloka_num": 3
    },
    {
        "text": "अत्र शूरा महेष्वासा भीमार्जुनसमा युधि ।\nयुयुधानो विराटश्च द्रुपदश्च महारथः ॥१-४॥",
        "index": 8,
        "shloka_num": 4
    },
    {
        "text": "धृष्टकेतुश्चेकितानः काशिराजश्च वीर्यवान् ।\nपुरुजित्कुन्तिभोजश्च शैब्यश्च नरपुङ्गवः ॥१-५॥",
        "index": 9,
        "shloka_num": 5
    },
    {
        "text": "युधामन्युश्च विक्रान्त उत्तमौजाश्च वीर्यवान् ।\nसौभद्रो द्रौपदेयाश्च सर्व एव महारथाः ॥१-६॥",
        "index": 10,
        "shloka_num": 6
    },
    {
        "text": "अस्माकं तु विशिष्टा ये तान्निबोध द्विजोत्तम ।\nनायका मम सैन्यस्य संज्ञार्थं तान्ब्रवीमि ते ॥१-७॥",
        "index": 11,
        "shloka_num": 7
    },
    {
        "text": "भवान्भीष्मश्च कर्णश्च कृपश्च समितिञ्जयः ।\nअश्वत्थामा विकर्णश्च सौमदत्तिस्तथैव च ॥१-८॥",
        "index": 12,
        "shloka_num": 8
    },
    {
        "text": "अन्ये च बहवः शूरा मदर्थे त्यक्तजीविताः ।\nनानाशस्त्रप्रहरणाः सर्वे युद्धविशारदाः ॥१-९॥",
        "index": 13,
        "shloka_num": 9
    },
    {
        "text": "अपर्याप्तं तदस्माकं बलं भीष्माभिरक्षितम् ।\nपर्याप्तं त्विदमेतेषां बलं भीमाभिरक्षितम् ॥१-१०॥",
        "index": 14,
        "shloka_num": 10
    },
    {
        "text": "अयनेषु च सर्वेषु यथाभागमवस्थिताः ।\nभीष्ममेवाभिरक्षन्तु भवन्तः सर्व एव हि ॥१-११॥",
        "index": 15,
        "shloka_num": 11
    },
    {
        "text": "तस्य सञ्जनयन्हर्षं कुरुवृद्धः पितामहः ।\nसिंहनादं विनद्योच्चैः शङ्खं दध्मौ प्रतापवान् ॥१-१२॥",
        "index": 16,
        "shloka_num": 12
    },
    {
        "text": "ततः शङ्खाश्च भेर्यश्च पणवानकगोमुखाः ।\nसहसैवाभ्यहन्यन्त स शब्दस्तुमुलोऽभवत् ॥१-१३॥",
        "index": 17,
        "shloka_num": 13
    },
    {
        "text": "ततः श्वेतैर्हयैर्युक्ते महति स्यन्दने स्थितौ ।\nमाधवः पाण्डवश्चैव दिव्यौ शङ्खौ प्रदध्मतुः ॥१-१४॥",
        "index": 18,
        "shloka_num": 14
    },
    {
        "text": "पाञ्चजन्यं हृषीकेशो देवदत्तं धनञ्जयः ।\nपौण्ड्रं दध्मौ महाशङ्खं भीमकर्मा वृकोदरः ॥१-१५॥",
        "index": 19,
        "shloka_num": 15
    },
    {
        "text": "अनन्तविजयं राजा कुन्तीपुत्रो युधिष्ठिरः ।\nनकुलः सहदेवश्च सुघोषमणिपुष्पकौ ॥१-१६॥",
        "index": 20,
        "shloka_num": 16
    },
    {
        "text": "काश्यश्च परमेष्वासः शिखण्डी च महारथः ।\nधृष्टद्युम्नो विराटश्च सात्यकिश्चापराजितः ॥१-१७॥",
        "index": 21,
        "shloka_num": 17
    },
    {
        "text": "द्रुपदो द्रौपदेयाश्च सर्वशः पृथिवीपते ।\nसौभद्रश्च महाबाहुः शङ्खान्दध्मुः पृथक्पृथक् ॥१-१८॥",
        "index": 22,
        "shloka_num": 18
    },
    {
        "text": "स घोषो धार्तराष्ट्राणां हृदयानि व्यदारयत् ।\nनभश्च पृथिवीं चैव तुमुलो व्यनुनादयन् ॥१-१९॥",
        "index": 23,
        "shloka_num": 19
    },
    {
        "text": "अथ व्यवस्थितान्दृष्ट्वा धार्तराष्ट्रान् कपिध्वजः ।\nप्रवृत्ते शस्त्रसम्पाते धनुरुद्यम्य पाण्डवः ॥१-२०॥",
        "index": 24,
        "shloka_num": 20
    },
    {
        "text": "हृषीकेशं तदा वाक्यमिदमाह महीपते ।\nअर्जुन उवाच ।\nसेनयोरुभयोर्मध्ये रथं स्थापय मेऽच्युत ॥१-२१॥",
        "index": 25,
        "shloka_num": 21
    },
    {
        "text": "यावदेतान्निरीक्षेऽहं योद्धुकामानवस्थितान् ।\nकैर्मया सह योद्धव्यमस्मिन् रणसमुद्यमे ॥१-२२॥",
        "index": 26,
        "shloka_num": 22
    },
    {
        "text": "योत्स्यमानानवेक्षेऽहं य एतेऽत्र समागताः ।\nधार्तराष्ट्रस्य दुर्बुद्धेर्युद्धे प्रियचिकीर्षवः ॥१-२३॥",
        "index": 27,
        "shloka_num": 23
    },
    {
        "text": "सञ्जय उवाच ।",
        "index": 28,
        "shloka_num": null
    },
    {
        "text": "एवमुक्तो हृषीकेशो गुडाकेशेन भारत ।\nसेनयोरुभयोर्मध्ये स्थापयित्वा रथोत्तमम् ॥१-२४॥",
        "index": 29,
        "shloka_num": 24
    },
    {
        "text": "भीष्मद्रोणप्रमुखतः सर्वेषां च महीक्षिताम् ।\nउवाच पार्थ पश्यैतान्समवेतान्कुरूनिति ॥१-२५॥",
        "index": 30,
        "shloka_num": 25
    },
    {
        "text": "तत्रापश्यत्स्थितान्पार्थः पितॄनथ पितामहान् ।\nआचार्यान्मातुलान्भ्रातॄन्पुत्रान्पौत्रान्सखींस्तथा ॥१-२६॥",
        "index": 31,
        "shloka_num": 26
    },
    {
        "text": "श्वशुरान्सुहृदश्चैव सेनयोरुभयोरपि ।\nतान्समीक्ष्य स कौन्तेयः सर्वान्बन्धूनवस्थितान् ॥१-२७॥",
        "index": 32,
        "shloka_num": 27
    },
    {
        "text": "कृपया परयाविष्टो विषीदन्निदमब्रवीत् ।\nअर्जुन उवाच ।\nदृष्ट्वेमं स्वजनं कृष्ण युयुत्सुं समुपस्थितम् ॥१-२८॥",
        "index": 33,
        "shloka_num": 28
    },
    {
        "text": "सीदन्ति मम गात्राणि मुखं च परिशुष्यति ।\nवेपथुश्च शरीरे मे रोमहर्षश्च जायते ॥१-२९॥",
        "index": 34,
        "shloka_num": 29
    },
    {
        "text": "गाण्डीवं स्रंसते हस्तात्त्वक्चैव परिदह्यते ।\nन च शक्नोम्यवस्थातुं भ्रमतीव च मे मनः ॥१-३०॥",
        "index": 35,
        "shloka_num": 30
    },
    {
        "text": "निमित्तानि च पश्यामि विपरीतानि केशव ।\nन च श्रेयोऽनुपश्यामि हत्वा स्वजनमाहवे ॥१-३१॥",
        "index": 36,
        "shloka_num": 31
    },
    {
        "text": "न काङ्क्षे विजयं कृष्ण न च राज्यं सुखानि च ।\nकिं नो राज्येन गोविन्द किं भोगैर्जीवितेन वा ॥१-३२॥",
        "index": 37,
        "shloka_num": 32
    },
    {
        "text": "येषामर्थे काङ्क्षितं नो राज्यं भोगाः सुखानि च ।\nत इमेऽवस्थिता युद्धे प्राणांस्त्यक्त्वा धनानि च ॥१-३३॥",
        "index": 38,
        "shloka_num": 33
    },
    {
        "text": "आचार्याः पितरः पुत्रास्तथैव च पितामहाः ।\nमातुलाः श्वशुराः पौत्राः श्यालाः सम्बन्धिनस्तथा ॥१-३४॥",
        "index": 39,
        "shloka_num": 34
    },
    {
        "text": "एतान्न हन्तुमिच्छामि घ्नतोऽपि मधुसूदन ।\nअपि त्रैलोक्यराज्यस्य हेतोः किं नु महीकृते ॥१-३५॥",
        "index": 40,
        "shloka_num": 35
    },
    {
        "text": "निहत्य धार्तराष्ट्रान्नः का प्रीतिः स्याज्जनार्दन ।\nपापमेवाश्रयेदस्मान्हत्वैतानाततायिनः ॥१-३६॥",
        "index": 41,
        "shloka_num": 36
    },
    {
        "text": "तस्मान्नार्हा वयं हन्तुं धार्तराष्ट्रान्स्वबान्धवान् ।\nस्वजनं हि कथं हत्वा सुखिनः स्याम माधव ॥१-३७॥",
        "index": 42,
        "shloka_num": 37
    },
    {
        "text": "यद्यप्येते न पश्यन्ति लोभोपहतचेतसः ।\nकुलक्षयकृतं दोषं मित्रद्रोहे च पातकम् ॥१-३८॥",
        "index": 43,
        "shloka_num": 38
    },
    {
        "text": "कथं न ज्ञेयमस्माभिः पापादस्मान्निवर्तितुम् ।\nकुलक्षयकृतं दोषं प्रपश्यद्भिर्जनार्दन ॥१-३९॥",
        "index": 44,
        "shloka_num": 39
    },
    {
        "text": "कुलक्षये प्रणश्यन्ति कुलधर्माः सनातनाः ।\nधर्मे नष्टे कुलं कृत्स्नमधर्मोऽभिभवत्युत ॥१-४०॥",
        "index": 45,
        "shloka_num": 40
    },
    {
        "text": "अधर्माभिभवात्कृष्ण प्रदुष्यन्ति कुलस्त्रियः ।\nस्त्रीषु दुष्टासु वार्ष्णेय जायते वर्णसङ्करः ॥१-४१॥",
        "index": 46,
        "shloka_num": 41
    },
    {
        "text": "सङ्करो नरकायैव कुलघ्नानां कुलस्य च ।\nपतन्ति पितरो ह्येषां लुप्तपिण्डोदकक्रियाः ॥१-४२॥",
        "index": 47,
        "shloka_num": 42
    },
    {
        "text": "दोषैरेतैः कुलघ्नानां वर्णसङ्करकारकैः ।\nउत्साद्यन्ते जातिधर्माः कुलधर्माश्च शाश्वताः ॥१-४३॥",
        "index": 48,
        "shloka_num": 43
    },
    {
        "text": "उत्सन्नकुलधर्माणां मनुष्याणां जनार्दन ।\nनरके नियतं वासो भवतीत्यनुशुश्रुम ॥१-४४॥",
        "index": 49,
        "shloka_num": 44
    },
    {
        "text": "अहो बत महत्पापं कर्तुं व्यवसिता वयम् ।\nयद्राज्यसुखलोभेन हन्तुं स्वजनमुद्यताः ॥१-४५॥",
        "index": 50,
        "shloka_num": 45
    },
    {
        "text": "यदि मामप्रतीकारमशस्त्रं शस्त्रपाणयः ।\nधार्तराष्ट्रा रणे हन्युस्तन्मे क्षेमतरं भवेत् ॥१-४६॥",
        "index": 51,
        "shloka_num": 46
    },
    {
        "text": "सञ्जय उवाच ।",
        "index": 52,
        "shloka_num": null
    },
    {
        "text": "एवमुक्त्वार्जुनः सङ्ख्ये रथोपस्थ उपाविशत् ।\nविसृज्य सशरं चापं शोकसंविग्नमानसः ॥१-४७॥",
        "index": 53,
        "shloka_num": 47
    },
    {
        "text": "ॐ तत्सदिति श्रीमद्भगवद्गीतासूपनिषत्सु\nब्रह्मविद्यायां योगशास्त्रे श्रीकृष्णार्जुनसंवादे\nअर्जुनविषादयोगो नाम प्रथमोऽध्यायः ॥१॥",
        "index": 54,
        "shloka_num": null
    }
]