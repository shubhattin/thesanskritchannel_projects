[
  {
    "text": "२५ पायुर्भारद्वाजः ।रक्षोहाग्निः ।त्रिष्टुप् , २२-२५ अनुष्टुप् ।",
    "index": 0,
    "shloka_num": null
  },
  {
    "text": "र॒क्षो॒हणं॑ वा॒जिन॒मा जि॑घर्मि मि॒त्रं प्रथि॑ष्ठ॒मुप॑ यामि॒ शर्म॑  ।",
    "index": 1,
    "shloka_num": null
  },
  {
    "text": "शिशा॑नो अ॒ग्निः क्रतु॑भि॒: समि॑द्ध॒: स नो॒ दिवा॒ स रि॒षः पा॑तु॒ नक्त॑म्  ॥१॥",
    "index": 2,
    "shloka_num": 1
  },
  {
    "text": "अयो॑दंष्ट्रो अ॒र्चिषा॑ यातु॒धाना॒नुप॑ स्पृश जातवेद॒: समि॑द्धः  ।",
    "index": 3,
    "shloka_num": null
  },
  {
    "text": "आ जि॒ह्वया॒ मूर॑देवान्रभस्व क्र॒व्यादो॑ वृ॒क्त्व्यपि॑ धत्स्वा॒सन्  ॥२॥",
    "index": 4,
    "shloka_num": 2
  },
  {
    "text": "उ॒भोभ॑यावि॒न्नुप॑ धेहि॒ दंष्ट्रा॑ हिं॒स्रः शिशा॒नोऽव॑रं॒ परं॑ च  ।",
    "index": 5,
    "shloka_num": null
  },
  {
    "text": "उ॒तान्तरि॑क्षे॒ परि॑ याहि राज॒ञ्जम्भै॒: सं धे॑ह्य॒भि या॑तु॒धाना॑न्  ॥३॥",
    "index": 6,
    "shloka_num": 3
  },
  {
    "text": "य॒ज्ञैरिषू॑: सं॒नम॑मानो अग्ने वा॒चा श॒ल्याँ अ॒शनि॑भिर्दिहा॒नः  ।",
    "index": 7,
    "shloka_num": null
  },
  {
    "text": "ताभि॑र्विध्य॒ हृद॑ये यातु॒धाना॑न्प्रती॒चो बा॒हून्प्रति॑ भङ्ध्येषाम्  ॥४॥",
    "index": 8,
    "shloka_num": 4
  },
  {
    "text": "अग्ने॒ त्वचं॑ यातु॒धान॑स्य भिन्धि हिं॒स्राशनि॒र्हर॑सा हन्त्वेनम्  ।",
    "index": 9,
    "shloka_num": null
  },
  {
    "text": "प्र पर्वा॑णि जातवेदः शृणीहि क्र॒व्यात्क्र॑वि॒ष्णुर्वि चि॑नोतु वृ॒क्णम्  ॥५॥",
    "index": 10,
    "shloka_num": 5
  },
  {
    "text": "यत्रे॒दानीं॒ पश्य॑सि जातवेद॒स्तिष्ठ॑न्तमग्न उ॒त वा॒ चर॑न्तम्  ।",
    "index": 11,
    "shloka_num": null
  },
  {
    "text": "यद्वा॒न्तरि॑क्षे प॒थिभि॒: पत॑न्तं॒ तमस्ता॑ विध्य॒ शर्वा॒ शिशा॑नः  ॥६॥",
    "index": 12,
    "shloka_num": 6
  },
  {
    "text": "उ॒ताल॑ब्धं स्पृणुहि जातवेद आलेभा॒नादृ॒ष्टिभि॑र्यातु॒धाना॑त्  ।",
    "index": 13,
    "shloka_num": null
  },
  {
    "text": "अग्ने॒ पूर्वो॒ नि ज॑हि॒ शोशु॑चान आ॒माद॒: क्ष्विङ्का॒स्तम॑द॒न्त्वेनी॑:  ॥७॥",
    "index": 14,
    "shloka_num": 7
  },
  {
    "text": "इ॒ह प्र ब्रू॑हि यत॒मः सो अ॑ग्ने॒ यो या॑तु॒धानो॒ य इ॒दं कृ॒णोति॑  ।",
    "index": 15,
    "shloka_num": null
  },
  {
    "text": "तमा र॑भस्व स॒मिधा॑ यविष्ठ नृ॒चक्ष॑स॒श्चक्षु॑षे रन्धयैनम्  ॥८॥",
    "index": 16,
    "shloka_num": 8
  },
  {
    "text": "ती॒क्ष्णेना॑ग्ने॒ चक्षु॑षा रक्ष य॒ज्ञं प्राञ्चं॒ वसु॑भ्य॒: प्र ण॑य प्रचेतः  ।",
    "index": 17,
    "shloka_num": null
  },
  {
    "text": "हिं॒स्रं रक्षां॑स्य॒भि शोशु॑चानं॒ मा त्वा॑ दभन्यातु॒धाना॑ नृचक्षः  ॥९॥",
    "index": 18,
    "shloka_num": 9
  },
  {
    "text": "नृ॒चक्षा॒ रक्ष॒: परि॑ पश्य वि॒क्षु तस्य॒ त्रीणि॒ प्रति॑ शृणी॒ह्यग्रा॑  ।",
    "index": 19,
    "shloka_num": null
  },
  {
    "text": "तस्या॑ग्ने पृ॒ष्टीर्हर॑सा शृणीहि त्रे॒धा मूलं॑ यातु॒धान॑स्य वृश्च  ॥१०॥",
    "index": 20,
    "shloka_num": 10
  },
  {
    "text": "त्रिर्या॑तु॒धान॒: प्रसि॑तिं त एत्वृ॒तं यो अ॑ग्ने॒ अनृ॑तेन॒ हन्ति॑  ।",
    "index": 21,
    "shloka_num": null
  },
  {
    "text": "तम॒र्चिषा॑ स्फू॒र्जय॑ञ्जातवेदः सम॒क्षमे॑नं गृण॒ते नि वृ॑ङ्धि  ॥११॥",
    "index": 22,
    "shloka_num": 11
  },
  {
    "text": "तद॑ग्ने॒ चक्षु॒: प्रति॑ धेहि रे॒भे श॑फा॒रुजं॒ येन॒ पश्य॑सि यातु॒धान॑म्  ।",
    "index": 23,
    "shloka_num": null
  },
  {
    "text": "अ॒थ॒र्व॒वज्ज्योति॑षा॒ दैव्ये॑न स॒त्यं धूर्व॑न्तम॒चितं॒ न्यो॑ष  ॥१२॥",
    "index": 24,
    "shloka_num": 12
  },
  {
    "text": "यद॑ग्ने अ॒द्य मि॑थु॒ना शपा॑तो॒ यद्वा॒चस्तृ॒ष्टं ज॒नय॑न्त रे॒भाः  ।",
    "index": 25,
    "shloka_num": null
  },
  {
    "text": "म॒न्योर्मन॑सः शर॒व्या॒३ जाय॑ते॒ या तया॑ विध्य॒ हृद॑ये यातु॒धाना॑न्  ॥१३॥",
    "index": 26,
    "shloka_num": 13
  },
  {
    "text": "परा॑ शृणीहि॒ तप॑सा यातु॒धाना॒न्परा॑ग्ने॒ रक्षो॒ हर॑सा शृणीहि  ।",
    "index": 27,
    "shloka_num": null
  },
  {
    "text": "परा॒र्चिषा॒ मूर॑देवाञ्छृणीहि॒ परा॑सु॒तृपो॑ अ॒भि शोशु॑चानः  ॥१४॥",
    "index": 28,
    "shloka_num": 14
  },
  {
    "text": "परा॒द्य दे॒वा वृ॑जि॒नं शृ॑णन्तु प्र॒त्यगे॑नं श॒पथा॑ यन्तु तृ॒ष्टाः  ।",
    "index": 29,
    "shloka_num": null
  },
  {
    "text": "वा॒चास्ते॑नं॒ शर॑व ऋच्छन्तु॒ मर्म॒न्विश्व॑स्यैतु॒ प्रसि॑तिं यातु॒धान॑:  ॥१५॥",
    "index": 30,
    "shloka_num": 15
  },
  {
    "text": "यः पौरु॑षेयेण क्र॒विषा॑ सम॒ङ्क्ते यो अश्व्ये॑न प॒शुना॑ यातु॒धान॑:  ।",
    "index": 31,
    "shloka_num": null
  },
  {
    "text": "यो अ॒घ्न्याया॒ भर॑ति क्षी॒रम॑ग्ने॒ तेषां॑ शी॒र्षाणि॒ हर॒सापि॑ वृश्च  ॥१६॥",
    "index": 32,
    "shloka_num": 16
  },
  {
    "text": "सं॒व॒त्स॒रीणं॒ पय॑ उ॒स्रिया॑या॒स्तस्य॒ माशी॑द्यातु॒धानो॑ नृचक्षः  ।",
    "index": 33,
    "shloka_num": null
  },
  {
    "text": "पी॒यूष॑मग्ने यत॒मस्तितृ॑प्सा॒त्तं प्र॒त्यञ्च॑म॒र्चिषा॑ विध्य॒ मर्म॑न्  ॥१७॥",
    "index": 34,
    "shloka_num": 17
  },
  {
    "text": "वि॒षं गवां॑ यातु॒धाना॑: पिब॒न्त्वा वृ॑श्च्यन्ता॒मदि॑तये दु॒रेवा॑:  ।",
    "index": 35,
    "shloka_num": null
  },
  {
    "text": "परै॑नान्दे॒वः स॑वि॒ता द॑दातु॒ परा॑ भा॒गमोष॑धीनां जयन्ताम्  ॥१८॥",
    "index": 36,
    "shloka_num": 18
  },
  {
    "text": "स॒नाद॑ग्ने मृणसि यातु॒धाना॒न्न त्वा॒ रक्षां॑सि॒ पृत॑नासु जिग्युः  ।",
    "index": 37,
    "shloka_num": null
  },
  {
    "text": "अनु॑ दह स॒हमू॑रान्क्र॒व्यादो॒ मा ते॑ हे॒त्या मु॑क्षत॒ दैव्या॑याः  ॥१९॥",
    "index": 38,
    "shloka_num": 19
  },
  {
    "text": "त्वं नो॑ अग्ने अध॒रादुद॑क्ता॒त्त्वं प॒श्चादु॒त र॑क्षा पु॒रस्ता॑त्  ।",
    "index": 39,
    "shloka_num": null
  },
  {
    "text": "प्रति॒ ते ते॑ अ॒जरा॑स॒स्तपि॑ष्ठा अ॒घशं॑सं॒ शोशु॑चतो दहन्तु  ॥२०॥",
    "index": 40,
    "shloka_num": 20
  },
  {
    "text": "प॒श्चात्पु॒रस्ता॑दध॒रादुद॑क्तात्क॒विः काव्ये॑न॒ परि॑ पाहि राजन्  ।",
    "index": 41,
    "shloka_num": null
  },
  {
    "text": "सखे॒ सखा॑यम॒जरो॑ जरि॒म्णेऽग्ने॒ मर्ताँ॒ अम॑र्त्य॒स्त्वं न॑:  ॥२१॥",
    "index": 42,
    "shloka_num": 21
  },
  {
    "text": "परि॑ त्वाग्ने॒ पुरं॑ व॒यं विप्रं॑ सहस्य धीमहि  । धृ॒षद्व॑र्णं दि॒वेदि॑वे ह॒न्तारं॑ भङ्गु॒राव॑ताम्  ॥२२॥",
    "index": 43,
    "shloka_num": 22
  },
  {
    "text": "वि॒षेण॑ भङ्गु॒राव॑त॒: प्रति॑ ष्म र॒क्षसो॑ दह  । अग्ने॑ ति॒ग्मेन॑ शो॒चिषा॒ तपु॑रग्राभिॠ॒ष्टिभि॑:  ॥२३॥",
    "index": 44,
    "shloka_num": 23
  },
  {
    "text": "प्रत्य॑ग्ने मिथु॒ना द॑ह यातु॒धाना॑ किमी॒दिना॑  । सं त्वा॑ शिशामि जागृ॒ह्यद॑ब्धं विप्र॒ मन्म॑भिः  ॥२४॥",
    "index": 45,
    "shloka_num": 24
  },
  {
    "text": "प्रत्य॑ग्ने॒ हर॑सा॒ हर॑: शृणी॒हि वि॒श्वत॒: प्रति॑  । या॒तु॒धान॑स्य र॒क्षसो॒ बलं॒ वि रु॑ज वी॒र्य॑म्  ॥२५॥",
    "index": 46,
    "shloka_num": 25
  }
]
