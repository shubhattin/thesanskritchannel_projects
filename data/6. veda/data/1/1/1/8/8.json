[
  {
    "text": "२३ सध्वंसः काण्वः । अश्विनौ ।अनुष्टुप् ।",
    "index": 0,
    "shloka_num": null
  },
  {
    "text": "आ नो॒ विश्वा॑भिरू॒तिभि॒रश्वि॑ना॒ गच्छ॑तं यु॒वम् ।\nदस्रा॒ हिर॑ण्यवर्तनी॒ पिब॑तं सो॒म्यं मधु॑ ॥१॥",
    "index": 1,
    "shloka_num": 1
  },
  {
    "text": "आ नू॒नं या॑तमश्विना॒ रथे॑न॒ सूर्य॑त्वचा ।\nभुजी॒ हिर॑ण्यपेशसा॒ कवी॒ गम्भी॑रचेतसा ॥२॥",
    "index": 2,
    "shloka_num": 2
  },
  {
    "text": "आ या॑तं॒ नहु॑ष॒स्पर्याऽऽन्तरि॑क्षात्सुवृ॒क्तिभिः॑ ।\nपिबा॑थो अश्विना॒ मधु॒ कण्वा॑नां॒ सव॑ने सु॒तम् ॥३॥",
    "index": 3,
    "shloka_num": 3
  },
  {
    "text": "आ नो॑ यातं दि॒वस्पर्याऽन्तरि॑क्षादधप्रिया ।\nपु॒त्रः कण्व॑स्य वामि॒ह सु॒षाव॑ सो॒म्यं मधु॑ ॥४॥",
    "index": 4,
    "shloka_num": 4
  },
  {
    "text": "आ नो॑ यात॒मुप॑श्रु॒त्यश्वि॑ना॒ सोम॑पीतये ।\nस्वाहा॒ स्तोम॑स्य वर्धना॒ प्र क॑वी धी॒तिभि॑र्नरा ॥५॥",
    "index": 5,
    "shloka_num": 5
  },
  {
    "text": "यच्चि॒द्धि वां॑ पु॒र ऋष॑यो जुहू॒रेऽव॑से नरा ।\nआ या॑तमश्वि॒ना ग॑त॒मुपे॒मां सु॑ष्टु॒तिं मम॑ ॥६॥",
    "index": 6,
    "shloka_num": 6
  },
  {
    "text": "दि॒वश्चि॑द्रोच॒नादध्या नो॑ गन्तं स्वर्विदा ।\nधी॒भिर्व॑त्सप्रचेतसा॒ स्तोमे॑भिर्हवनश्रुता ॥७॥",
    "index": 7,
    "shloka_num": 7
  },
  {
    "text": "किम॒न्ये पर्या॑सते॒ऽस्मत्स्तोमे॑भिर॒श्विना॑ ।\nपु॒त्रः कण्व॑स्य वा॒मृषि॑र्गी॒र्भिर्व॒त्सो अ॑वीवृधत् ॥८॥",
    "index": 8,
    "shloka_num": 8
  },
  {
    "text": "आ वां॒ विप्र॑ इ॒हाव॒सेऽह्व॒त्स्तोमे॑भिरश्विना ।\nअरि॑प्रा॒ वृत्र॑हन्तमा॒ ता नो॑ भूतं मयो॒भुवा॑ ॥९॥",
    "index": 9,
    "shloka_num": 9
  },
  {
    "text": "आ यद्वां॒ योष॑णा॒ रथ॒मति॑ष्ठद्वाजिनीवसू ।\nविश्वा॑न्यश्विना यु॒वं प्र धी॒तान्य॑गच्छतम् ॥१०॥",
    "index": 10,
    "shloka_num": 10
  },
  {
    "text": "अतः॑ स॒हस्र॑निर्णिजा॒ रथे॒ना या॑तमश्विना ।\nव॒त्सो वां॒ मधु॑म॒द्वचोऽशं॑सीत्का॒व्यः क॒विः ॥११॥",
    "index": 11,
    "shloka_num": 11
  },
  {
    "text": "पु॒रु॒म॒न्द्रा पु॑रू॒वसू॑ मनो॒तरा॑ रयी॒णाम् ।\nस्तोमं॑ मे अ॒श्विना॑वि॒मम॒भि वह्नी॑ अनूषाताम् ॥१२॥",
    "index": 12,
    "shloka_num": 12
  },
  {
    "text": "आ नो॒ विश्वा॑न्यश्विना ध॒त्तं राधां॒स्यह्र॑या ।\nकृ॒तं न॑ ऋ॒त्विया॑वतो॒ मा नो॑ रीरधतं नि॒दे ॥१३॥",
    "index": 13,
    "shloka_num": 13
  },
  {
    "text": "यन्ना॑सत्या परा॒वति॒ यद्वा॒ स्थो अध्यम्ब॑रे ।\nअतः॑ स॒हस्र॑निर्णिजा॒ रथे॒ना या॑तमश्विना ॥१४॥",
    "index": 14,
    "shloka_num": 14
  },
  {
    "text": "यो वां॑ नासत्या॒वृषि॑र्गी॒र्भिर्व॒त्सो अवी॑वृधत् ।\nतस्मै॑ स॒हस्र॑निर्णिज॒मिषं॑ धत्तं घृत॒श्चुत॑म् ॥१५॥",
    "index": 15,
    "shloka_num": 15
  },
  {
    "text": "प्रास्मा॒ ऊर्जं॑ घृत॒श्चुत॒मश्वि॑ना॒ यच्छ॑तं यु॒वम् ।\nयो वां॑ सु॒म्नाय॑ तु॒ष्टव॑द्वसू॒याद्दा॑नुनस्पती ॥१६॥",
    "index": 16,
    "shloka_num": 16
  },
  {
    "text": "आ नो॑ गन्तं रिशादसे॒मं स्तोमं॑ पुरुभुजा ।\nकृ॒तं नः॑ सु॒श्रियो॑ नरे॒मा दा॑तम॒भिष्ट॑ये ॥१७॥",
    "index": 17,
    "shloka_num": 17
  },
  {
    "text": "आ वां॒ विश्वा॑भिरू॒तिभिः॑ प्रि॒यमे॑धा अहूषत ।\nराज॑न्तावध्व॒राणा॒मश्वि॑ना॒ याम॑हूतिषु ॥१८॥",
    "index": 18,
    "shloka_num": 18
  },
  {
    "text": "आ नो॑ गन्तं मयो॒भुवाऽश्वि॑ना श॒म्भुवा॑ यु॒वम् ।\nयो वां॑ विपन्यू धी॒तिभि॑र्गी॒र्भिर्व॒त्सो अवी॑वृधत् ॥१९॥",
    "index": 19,
    "shloka_num": 19
  },
  {
    "text": "याभिः॒ कण्वं॒ मेधा॑तिथिं॒ याभि॒र्वशं॒ दश॑व्रजम् ।\nयाभि॒र्गोश॑र्य॒माव॑तं॒ ताभि॑र्नोऽवतं नरा ॥२०॥",
    "index": 20,
    "shloka_num": 20
  },
  {
    "text": "याभि॑र्नरा त्र॒सद॑स्यु॒माव॑तं॒ कृत्व्ये॒ धने॑ ।\nताभिः॒ ष्व१स्माँ अ॑श्विना॒ प्राव॑तं॒ वाज॑सातये ॥२१॥",
    "index": 21,
    "shloka_num": 21
  },
  {
    "text": "प्र वां॒ स्तोमाः॑ सुवृ॒क्तयो॒ गिरो॑ वर्धन्त्वश्विना ।\nपुरु॑त्रा॒ वृत्र॑हन्तमा॒ ता नो॑ भूतं पुरु॒स्पृहा॑ ॥२२॥",
    "index": 22,
    "shloka_num": 22
  },
  {
    "text": "त्रीणि॑ प॒दान्य॒श्विनो॑रा॒विः सान्ति॒ गुहा॑ प॒रः ।\nक॒वी ऋ॒तस्य॒ पत्म॑भिर॒र्वाग्जी॒वेभ्य॒स्परि॑ ॥२३॥",
    "index": 23,
    "shloka_num": 23
  }
]
