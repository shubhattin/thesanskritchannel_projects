[
  {
    "text": "७ मैत्रावरुणिर्वसिष्ठ: । मित्रावरुणौ  । त्रिष्टुप्  ।",
    "index": 0,
    "shloka_num": null
  },
  {
    "text": "उद्वां॒ चक्षु॑र्वरुण सु॒प्रती॑कं दे॒वयो॑रेति॒ सूर्य॑स्तत॒न्वान्  ।",
    "index": 1,
    "shloka_num": null
  },
  {
    "text": "अ॒भि यो विश्वा॒ भुव॑नानि॒ चष्टे॒ स म॒न्युं मर्त्ये॒ष्वा चि॑केत  ॥१॥",
    "index": 2,
    "shloka_num": 1
  },
  {
    "text": "प्र वां॒ स मि॑त्रावरुणावृ॒तावा॒ विप्रो॒ मन्मा॑नि दीर्घ॒श्रुदि॑यर्ति  ।",
    "index": 3,
    "shloka_num": null
  },
  {
    "text": "यस्य॒ ब्रह्मा॑णि सुक्रतू॒ अवा॑थ॒ आ यत्क्रत्वा॒ न श॒रद॑: पृ॒णैथे॑  ॥२॥",
    "index": 4,
    "shloka_num": 2
  },
  {
    "text": "प्रोरोर्मि॑त्रावरुणा पृथि॒व्याः प्र दि॒व ऋ॒ष्वाद्बृ॑ह॒तः सु॑दानू  ।",
    "index": 5,
    "shloka_num": null
  },
  {
    "text": "स्पशो॑ दधाथे॒ ओष॑धीषु वि॒क्ष्वृध॑ग्य॒तो अनि॑मिषं॒ रक्ष॑माणा  ॥३॥",
    "index": 6,
    "shloka_num": 3
  },
  {
    "text": "शंसा॑ मि॒त्रस्य॒ वरु॑णस्य॒ धाम॒ शुष्मो॒ रोद॑सी बद्बधे महि॒त्वा  ।",
    "index": 7,
    "shloka_num": null
  },
  {
    "text": "अय॒न्मासा॒ अय॑ज्वनाम॒वीरा॒: प्र य॒ज्ञम॑न्मा वृ॒जनं॑ तिराते  ॥४॥",
    "index": 8,
    "shloka_num": 4
  },
  {
    "text": "अमू॑रा॒ विश्वा॑ वृषणावि॒मा वां॒ न यासु॑ चि॒त्रं ददृ॑शे॒ न य॒क्षम्  ।",
    "index": 9,
    "shloka_num": null
  },
  {
    "text": "द्रुह॑: सचन्ते॒ अनृ॑ता॒ जना॑नां॒ न वां॑ नि॒ण्यान्य॒चिते॑ अभूवन्  ॥५॥",
    "index": 10,
    "shloka_num": 5
  },
  {
    "text": "समु॑ वां य॒ज्ञं म॑हयं॒ नमो॑भिर्हु॒वे वां॑ मित्रावरुणा स॒बाध॑:  ।",
    "index": 11,
    "shloka_num": null
  },
  {
    "text": "प्र वां॒ मन्मा॑न्यृ॒चसे॒ नवा॑नि कृ॒तानि॒ ब्रह्म॑ जुजुषन्नि॒मानि॑  ॥६॥",
    "index": 12,
    "shloka_num": 6
  },
  {
    "text": "इ॒यं दे॑व पु॒रोहि॑तिर्यु॒वभ्यां॑ य॒ज्ञेषु॑ मित्रावरुणावकारि  ।",
    "index": 13,
    "shloka_num": null
  },
  {
    "text": "विश्वा॑नि दु॒र्गा पि॑पृतं ति॒रो नो॑ यू॒यं पा॑त स्व॒स्तिभि॒: सदा॑ नः  ॥७॥",
    "index": 14,
    "shloka_num": 7
  }
]
