[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "द्वाविंशम् दशकम्",
        "index": 2,
        "shloka_num": null
    },
    {
        "text": "अजामिल मोक्ष:",
        "index": 3,
        "shloka_num": null
    },
    {
        "text": "अजामिलो नाम महीसुर: पुरा\nचरन् विभो धर्मपथान् गृहाश्रमी ।\nगुरोर्गिरा काननमेत्य दृष्टवान्\nसुधृष्टशीलां कुलटां मदाकुलाम् ॥१॥",
        "index": 4,
        "shloka_num": 1
    },
    {
        "text": "स्वत: प्रशान्तोऽपि तदाहृताशय:\nस्वधर्ममुत्सृज्य तया समारमन् ।\nअधर्मकारी दशमी भवन् पुन-\nर्दधौ भवन्नामयुते सुते रतिम् ॥२॥",
        "index": 5,
        "shloka_num": 2
    },
    {
        "text": "स मृत्युकाले यमराजकिङ्करान्\nभयङ्करांस्त्रीनभिलक्षयन् भिया ।\nपुरा मनाक् त्वत्स्मृतिवासनाबलात्\nजुहाव नारायणनामकं सुतम् ॥३॥",
        "index": 6,
        "shloka_num": 3
    },
    {
        "text": "दुराशयस्यापि तदात्वनिर्गत-\nत्वदीयनामाक्षरमात्रवैभवात् ।\nपुरोऽभिपेतुर्भवदीयपार्षदा:\nचतुर्भुजा: पीतपटा मनोहराः ॥४॥",
        "index": 7,
        "shloka_num": 4
    },
    {
        "text": "अमुं च संपाश्य विकर्षतो भटान्\nविमुञ्चतेत्यारुरुधुर्बलादमी ।\nनिवारितास्ते च भवज्जनैस्तदा\nतदीयपापं निखिलं न्यवेदयन् ॥५॥",
        "index": 8,
        "shloka_num": 5
    },
    {
        "text": "भवन्तु पापानि कथं तु निष्कृते\nकृतेऽपि भो दण्डनमस्ति पण्डिता: ।\nन निष्कृति: किं विदिता भवादृशाम्\nइति प्रभो त्वत्पुरुषा बभाषिरे ॥६॥",
        "index": 9,
        "shloka_num": 6
    },
    {
        "text": "श्रुतिस्मृतिभ्यां विहिता व्रतादय:\nपुनन्ति पापं न लुनन्ति वासनाम् ।\nअनन्तसेवा तु निकृन्तति द्वयीम्\nइति प्रभो त्वत्पुरुषा बभाषिरे ॥७॥",
        "index": 10,
        "shloka_num": 7
    },
    {
        "text": "अनेन भो जन्मसहस्रकोटिभि:\nकृतेषु पापेष्वपि निष्कृति: कृता ।\nयदग्रहीन्नाम भयाकुलो हरे:\nइति प्रभो त्वत्पुरुषा बभाषिरे ॥८॥",
        "index": 11,
        "shloka_num": 8
    },
    {
        "text": "नृणामबुद्ध्यापि मुकुन्दकीर्तनं\nदहत्यघौघान् महिमास्य तादृश: ।\nयथाग्निरेधांसि यथौषधं गदान्\nइति प्रभो त्वत्पुरुषा बभाषिरे ॥९॥",
        "index": 12,
        "shloka_num": 9
    },
    {
        "text": "इतीरितैर्याम्यभटैरपासृते\nभवद्भटानां च गणे तिरोहिते ।\nभवत्स्मृतिं कंचन कालमाचरन्\nभवत्पदं प्रापि भवद्भटैरसौ ॥१०॥",
        "index": 13,
        "shloka_num": 10
    },
    {
        "text": "स्वकिङ्करावेदनशङ्कितो यम:\nत्वदंघ्रिभक्तेषु न गम्यतामिति ।\nस्वकीयभृत्यानशिशिक्षदुच्चकै:\nस देव वातालयनाथ पाहि माम् ॥११॥",
        "index": 14,
        "shloka_num": null
    }
]