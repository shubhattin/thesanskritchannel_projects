[
  {
    "text": "५ शिरिम्बिठो भारद्वाजः । अलक्ष्मीघ्नम् , २-३ ब्रह्मणस्पतिः, ५ विश्वेदेवाः । अनुष्टुप् ।",
    "index": 0,
    "shloka_num": null
  },
  {
    "text": "अरा॑यि॒ काणे॒ विक॑टे गि॒रिं ग॑च्छ सदान्वे  । शि॒रिम्बि॑ठस्य॒ सत्व॑भि॒स्तेभि॑ष्ट्वा चातयामसि  ॥१॥",
    "index": 1,
    "shloka_num": 1
  },
  {
    "text": "च॒त्तो इ॒तश्च॒त्तामुत॒: सर्वा॑ भ्रू॒णान्या॒रुषी॑  । अ॒रा॒य्यं॑ ब्रह्मणस्पते॒ तीक्ष्ण॑शृण्गोदृ॒षन्नि॑हि  ॥२॥",
    "index": 2,
    "shloka_num": 2
  },
  {
    "text": "अ॒दो यद्दारु॒ प्लव॑ते॒ सिन्धो॑: पा॒रे अ॑पूरु॒षम्  । तदा र॑भस्व दुर्हणो॒ तेन॑ गच्छ परस्त॒रम्  ॥३॥",
    "index": 3,
    "shloka_num": 3
  },
  {
    "text": "यद्ध॒ प्राची॒रज॑ग॒न्तोरो॑ मण्डूरधाणिकीः  । ह॒ता इन्द्र॑स्य॒ शत्र॑व॒: सर्वे॑ बुद्बु॒दया॑शवः  ॥४॥",
    "index": 4,
    "shloka_num": 4
  },
  {
    "text": "परी॒मे गाम॑नेषत॒ पर्य॒ग्निम॑हृषत  । दे॒वेष्व॑क्रत॒ श्रव॒: क इ॒माँ आ द॑धर्षति  ॥५॥",
    "index": 5,
    "shloka_num": 5
  }
]
