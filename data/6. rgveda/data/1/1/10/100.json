[
  {
    "text": "१२ दुवस्युर्वान्दनः । विश्वेदेवाः । जगती, १२ त्रिष्टुप् ।",
    "index": 0,
    "shloka_num": null
  },
  {
    "text": "इन्द्र॒ दृह्य॑ मघव॒न्त्वाव॒दिद्भु॒ज इ॒ह स्तु॒तः सु॑त॒पा बो॑धि नो वृ॒धे  ।",
    "index": 1,
    "shloka_num": null
  },
  {
    "text": "दे॒वेभि॑र्नः सवि॒ता प्राव॑तु श्रु॒तमा स॒र्वता॑ति॒मदि॑तिं वृणीमहे  ॥१॥",
    "index": 2,
    "shloka_num": 1
  },
  {
    "text": "भरा॑य॒ सु भ॑रत भा॒गमृ॒त्वियं॒ प्र वा॒यवे॑ शुचि॒पे क्र॒न्ददि॑ष्टये  ।",
    "index": 3,
    "shloka_num": null
  },
  {
    "text": "गौ॒रस्य॒ यः पय॑सः पी॒तिमा॑न॒श आ स॒र्वता॑ति॒मदि॑तिं वृणीमहे  ॥२॥",
    "index": 4,
    "shloka_num": 2
  },
  {
    "text": "आ नो॑ दे॒वः स॑वि॒ता सा॑विष॒द्वय॑ ऋजूय॒ते यज॑मानाय सुन्व॒ते  ।",
    "index": 5,
    "shloka_num": null
  },
  {
    "text": "यथा॑ दे॒वान्प्र॑ति॒भूषे॑म पाक॒वदा स॒र्वता॑ति॒मदि॑तिं वृणीमहे  ॥३॥",
    "index": 6,
    "shloka_num": 3
  },
  {
    "text": "इन्द्रो॑ अ॒स्मे सु॒मना॑ अस्तु वि॒श्वहा॒ राजा॒ सोम॑: सुवि॒तस्याध्ये॑तु नः  ।",
    "index": 7,
    "shloka_num": null
  },
  {
    "text": "यथा॑यथा मि॒त्रधि॑तानि संद॒धुरा स॒र्वता॑ति॒मदि॑तिं वृणीमहे  ॥४॥",
    "index": 8,
    "shloka_num": 4
  },
  {
    "text": "इन्द्र॑ उ॒क्थेन॒ शव॑सा॒ परु॑र्दधे॒ बृह॑स्पते प्रतरी॒तास्यायु॑षः  ।",
    "index": 9,
    "shloka_num": null
  },
  {
    "text": "य॒ज्ञो मनु॒: प्रम॑तिर्नः पि॒ता हि क॒मा स॒र्वता॑ति॒मदि॑तिं वृणीमहे  ॥५॥",
    "index": 10,
    "shloka_num": 5
  },
  {
    "text": "इन्द्र॑स्य॒ नु सुकृ॑तं॒ दैव्यं॒ सहो॒ऽग्निर्गृ॒हे ज॑रि॒ता मेधि॑रः क॒विः  ।",
    "index": 11,
    "shloka_num": null
  },
  {
    "text": "य॒ज्ञश्च॑ भूद्वि॒दथे॒ चारु॒रन्त॑म॒ आ स॒र्वता॑ति॒मदि॑तिं वृणीमहे  ॥६॥",
    "index": 12,
    "shloka_num": 6
  },
  {
    "text": "न वो॒ गुहा॑ चकृम॒ भूरि॑ दुष्कृ॒तं नाविष्ट्यं॑ वसवो देव॒हेळ॑नम्  ।",
    "index": 13,
    "shloka_num": null
  },
  {
    "text": "माकि॑र्नो देवा॒ अनृ॑तस्य॒ वर्प॑स॒ आ स॒र्वता॑ति॒मदि॑तिं वृणीमहे  ॥७॥",
    "index": 14,
    "shloka_num": 7
  },
  {
    "text": "अपामी॑वां सवि॒ता सा॑विष॒न्न्य१ग्वरी॑य॒ इदप॑ सेध॒न्त्वद्र॑यः  ।",
    "index": 15,
    "shloka_num": null
  },
  {
    "text": "ग्रावा॒ यत्र॑ मधु॒षुदु॒च्यते॑ बृ॒हदा स॒र्वता॑ति॒मदि॑तिं वृणीमहे  ॥८॥",
    "index": 16,
    "shloka_num": 8
  },
  {
    "text": "ऊ॒र्ध्वो ग्रावा॑ वसवोऽस्तु सो॒तरि॒ विश्वा॒ द्वेषां॑सि सनु॒तर्यु॑योत  ।",
    "index": 17,
    "shloka_num": null
  },
  {
    "text": "स नो॑ दे॒वः स॑वि॒ता पा॒युरीड्य॒ आ स॒र्वता॑ति॒मदि॑तिं वृणीमहे  ॥९॥",
    "index": 18,
    "shloka_num": 9
  },
  {
    "text": "ऊर्जं॑ गावो॒ यव॑से॒ पीवो॑ अत्तन ऋ॒तस्य॒ याः सद॑ने॒ कोशे॑ अ॒ङ्ग्ध्वे  ।",
    "index": 19,
    "shloka_num": null
  },
  {
    "text": "त॒नूरे॒व त॒न्वो॑ अस्तु भेष॒जमा स॒र्वता॑ति॒मदि॑तिं वृणीमहे  ॥१०॥",
    "index": 20,
    "shloka_num": 10
  },
  {
    "text": "क्र॒तु॒प्रावा॑ जरि॒ता शश्व॑ता॒मव॒ इन्द्र॒ इद्भ॒द्रा प्रम॑तिः सु॒ताव॑ताम्  ।",
    "index": 21,
    "shloka_num": null
  },
  {
    "text": "पू॒र्णमूध॑र्दि॒व्यं यस्य॑ सि॒क्तय॒ आ स॒र्वता॑ति॒मदि॑तिं वृणीमहे  ॥११॥",
    "index": 22,
    "shloka_num": 11
  },
  {
    "text": "चि॒त्रस्ते॑ भा॒नुः क्र॑तु॒प्रा अ॑भि॒ष्टिः सन्ति॒ स्पृधो॑ जरणि॒प्रा अधृ॑ष्टाः  ।",
    "index": 23,
    "shloka_num": null
  },
  {
    "text": "रजि॑ष्ठया॒ रज्या॑ प॒श्व आ गोस्तूतू॑र्षति॒ पर्यग्रं॑ दुव॒स्युः  ॥१२॥",
    "index": 24,
    "shloka_num": 12
  }
]
