[
  {
    "text": "१५ प्रगाथो घौर: काण्व: । सोम:  । त्रिष्टुप् , ५ जगती  ।",
    "index": 0,
    "shloka_num": null
  },
  {
    "text": "स्वा॒दोर॑भक्षि॒ वय॑सः सुमे॒धाः स्वा॒ध्यो॑ वरिवो॒वित्त॑रस्य  ।",
    "index": 1,
    "shloka_num": null
  },
  {
    "text": "विश्वे॒ यं दे॒वा उ॒त मर्त्या॑सो॒ मधु॑ ब्रु॒वन्तो॑ अ॒भि सं॒चर॑न्ति  ॥१॥",
    "index": 2,
    "shloka_num": 1
  },
  {
    "text": "अ॒न्तश्च॒ प्रागा॒ अदि॑तिर्भवास्यवया॒ता हर॑सो॒ दैव्य॑स्य  ।",
    "index": 3,
    "shloka_num": null
  },
  {
    "text": "इन्द॒विन्द्र॑स्य स॒ख्यं जु॑षा॒णः श्रौष्टी॑व॒ धुर॒मनु॑ रा॒य ऋ॑ध्याः  ॥२॥",
    "index": 4,
    "shloka_num": 2
  },
  {
    "text": "अपा॑म॒ सोम॑म॒मृता॑ अभू॒माग॑न्म॒ ज्योति॒रवि॑दाम दे॒वान्  ।",
    "index": 5,
    "shloka_num": null
  },
  {
    "text": "किं नू॒नम॒स्मान्कृ॑णव॒दरा॑ति॒: किमु॑ धू॒र्तिर॑मृत॒ मर्त्य॑स्य  ॥३॥",
    "index": 6,
    "shloka_num": 3
  },
  {
    "text": "शं नो॑ भव हृ॒द आ पी॒त इ॑न्दो पि॒तेव॑ सोम सू॒नवे॑ सु॒शेव॑:  ।",
    "index": 7,
    "shloka_num": null
  },
  {
    "text": "सखे॑व॒ सख्य॑ उरुशंस॒ धीर॒: प्र ण॒ आयु॑र्जी॒वसे॑ सोम तारीः  ॥४॥",
    "index": 8,
    "shloka_num": 4
  },
  {
    "text": "इ॒मे मा॑ पी॒ता य॒शस॑ उरु॒ष्यवो॒ रथं॒ न गाव॒: सम॑नाह॒ पर्व॑सु  ।",
    "index": 9,
    "shloka_num": null
  },
  {
    "text": "ते मा॑ रक्षन्तु वि॒स्रस॑श्च॒रित्रा॑दु॒त मा॒ स्रामा॑द्यवय॒न्त्विन्द॑वः  ॥५॥",
    "index": 10,
    "shloka_num": 5
  },
  {
    "text": "अ॒ग्निं न मा॑ मथि॒तं सं दि॑दीप॒: प्र च॑क्षय कृणु॒हि वस्य॑सो नः  ।",
    "index": 11,
    "shloka_num": null
  },
  {
    "text": "अथा॒ हि ते॒ मद॒ आ सो॑म॒ मन्ये॑ रे॒वाँ इ॑व॒ प्र च॑रा पु॒ष्टिमच्छ॑  ॥६॥",
    "index": 12,
    "shloka_num": 6
  },
  {
    "text": "इ॒षि॒रेण॑ ते॒ मन॑सा सु॒तस्य॑ भक्षी॒महि॒ पित्र्य॑स्येव रा॒यः  ।",
    "index": 13,
    "shloka_num": null
  },
  {
    "text": "सोम॑ राज॒न्प्र ण॒ आयूं॑षि तारी॒रहा॑नीव॒ सूर्यो॑ वास॒राणि॑  ॥७॥",
    "index": 14,
    "shloka_num": 7
  },
  {
    "text": "सोम॑ राजन्मृ॒ळया॑ नः स्व॒स्ति तव॑ स्मसि व्र॒त्या॒३स्तस्य॑ विद्धि  ।",
    "index": 15,
    "shloka_num": null
  },
  {
    "text": "अल॑र्ति॒ दक्ष॑ उ॒त म॒न्युरि॑न्दो॒ मा नो॑ अ॒र्यो अ॑नुका॒मं परा॑ दाः  ॥८॥",
    "index": 16,
    "shloka_num": 8
  },
  {
    "text": "त्वं हि न॑स्त॒न्व॑: सोम गो॒पा गात्रे॑गात्रे निष॒सत्था॑ नृ॒चक्षा॑:  ।",
    "index": 17,
    "shloka_num": null
  },
  {
    "text": "यत्ते॑ व॒यं प्र॑मि॒नाम॑ व्र॒तानि॒ स नो॑ मृळ सुष॒खा दे॑व॒ वस्य॑:  ॥९॥",
    "index": 18,
    "shloka_num": 9
  },
  {
    "text": "ऋ॒दू॒दरे॑ण॒ सख्या॑ सचेय॒ यो मा॒ न रिष्ये॑द्धर्यश्व पी॒तः  ।",
    "index": 19,
    "shloka_num": null
  },
  {
    "text": "अ॒यं यः सोमो॒ न्यधा॑य्य॒स्मे तस्मा॒ इन्द्रं॑ प्र॒तिर॑मे॒म्यायु॑:  ॥१०॥",
    "index": 20,
    "shloka_num": 10
  },
  {
    "text": "अप॒ त्या अ॑स्थु॒रनि॑रा॒ अमी॑वा॒ निर॑त्रस॒न्तमि॑षीची॒रभै॑षुः  ।",
    "index": 21,
    "shloka_num": null
  },
  {
    "text": "आ सोमो॑ अ॒स्माँ अ॑रुह॒द्विहा॑या॒ अग॑न्म॒ यत्र॑ प्रति॒रन्त॒ आयु॑:  ॥११॥",
    "index": 22,
    "shloka_num": 11
  },
  {
    "text": "यो न॒ इन्दु॑: पितरो हृ॒त्सु पी॒तोऽम॑र्त्यो॒ मर्त्याँ॑ आवि॒वेश॑  ।",
    "index": 23,
    "shloka_num": null
  },
  {
    "text": "तस्मै॒ सोमा॑य ह॒विषा॑ विधेम मृळी॒के अ॑स्य सुम॒तौ स्या॑म  ॥१२॥",
    "index": 24,
    "shloka_num": 12
  },
  {
    "text": "त्वं सो॑म पि॒तृभि॑: संविदा॒नोऽनु॒ द्यावा॑पृथि॒वी आ त॑तन्थ  ।",
    "index": 25,
    "shloka_num": null
  },
  {
    "text": "तस्मै॑ त इन्दो ह॒विषा॑ विधेम व॒यं स्या॑म॒ पत॑यो रयी॒णाम्  ॥१३॥",
    "index": 26,
    "shloka_num": 13
  },
  {
    "text": "त्राता॑रो देवा॒ अधि॑ वोचता नो॒ मा नो॑ नि॒द्रा ई॑शत॒ मोत",
    "index": 27,
    "shloka_num": null
  },
  {
    "text": "जल्पि॑:  । व॒यं सोम॑स्य वि॒श्वह॑ प्रि॒यास॑: सु॒वीरा॑सो वि॒दथ॒मा व॑देम  ॥१४॥",
    "index": 28,
    "shloka_num": 14
  },
  {
    "text": "त्वं न॑: सोम वि॒श्वतो॑ वयो॒धास्त्वं स्व॒र्विदा वि॑शा नृ॒चक्षा॑:  ।",
    "index": 29,
    "shloka_num": null
  },
  {
    "text": "त्वं न॑ इन्द ऊ॒तिभि॑: स॒जोषा॑: पा॒हि प॒श्चाता॑दु॒त वा॑ पु॒रस्ता॑त्  ॥१५॥",
    "index": 30,
    "shloka_num": 15
  }
]
