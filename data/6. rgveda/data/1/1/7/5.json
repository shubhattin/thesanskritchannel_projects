[
  {
    "text": "९ मैत्रावरुणिर्वसिष्ठ: । वैश्वानरोऽग्नि: । त्रिष्टुप् ।",
    "index": 0,
    "shloka_num": null
  },
  {
    "text": "प्राग्नये॑ त॒वसे॑ भरध्वं॒ गिरं॑ दि॒वो अ॑र॒तये॑ पृथि॒व्याः ।",
    "index": 1,
    "shloka_num": null
  },
  {
    "text": "यो विश्वे॑षाम॒मृता॑नामु॒पस्थे॑ वैश्वान॒रो वा॑वृ॒धे जा॑गृ॒वद्भि॑: ॥१॥",
    "index": 2,
    "shloka_num": 1
  },
  {
    "text": "पृ॒ष्टो दि॒वि धाय्य॒ग्निः पृ॑थि॒व्यां ने॒ता सिन्धू॑नां वृष॒भः स्तिया॑नाम् ।",
    "index": 3,
    "shloka_num": null
  },
  {
    "text": "स मानु॑षीर॒भि विशो॒ वि भा॑ति वैश्वान॒रो वा॑वृधा॒नो वरे॑ण ॥२॥",
    "index": 4,
    "shloka_num": 2
  },
  {
    "text": "त्वद्भि॒या विश॑ आय॒न्नसि॑क्नीरसम॒ना जह॑ती॒र्भोज॑नानि ।",
    "index": 5,
    "shloka_num": null
  },
  {
    "text": "वैश्वा॑नर पू॒रवे॒ शोशु॑चान॒: पुरो॒ यद॑ग्ने द॒रय॒न्नदी॑देः ॥३॥",
    "index": 6,
    "shloka_num": 3
  },
  {
    "text": "तव॑ त्रि॒धातु॑ पृथि॒वी उ॒त द्यौर्वैश्वा॑नर व्र॒तम॑ग्ने सचन्त ।",
    "index": 7,
    "shloka_num": null
  },
  {
    "text": "त्वं भा॒सा रोद॑सी॒ आ त॑त॒न्थाज॑स्रेण शो॒चिषा॒ शोशु॑चानः ॥४॥",
    "index": 8,
    "shloka_num": 4
  },
  {
    "text": "त्वाम॑ग्ने ह॒रितो॑ वावशा॒ना गिर॑: सचन्ते॒ धुन॑यो घृ॒ताची॑: ।",
    "index": 9,
    "shloka_num": null
  },
  {
    "text": "पतिं॑ कृष्टी॒नां र॒थ्यं॑ रयी॒णां वै॑श्वान॒रमु॒षसां॑ के॒तुमह्ना॑म् ॥५॥",
    "index": 10,
    "shloka_num": 5
  },
  {
    "text": "त्वे अ॑सु॒र्यं१ वस॑वो॒ न्यृ॑ण्व॒न्क्रतुं॒ हि ते॑ मित्रमहो जु॒षन्त॑ ।",
    "index": 11,
    "shloka_num": null
  },
  {
    "text": "त्वं दस्यूँ॒रोक॑सो अग्न आज उ॒रु ज्योति॑र्ज॒नय॒न्नार्या॑य ॥६॥",
    "index": 12,
    "shloka_num": 6
  },
  {
    "text": "स जाय॑मानः पर॒मे व्यो॑मन्वा॒युर्न पाथ॒: परि॑ पासि स॒द्यः ।",
    "index": 13,
    "shloka_num": null
  },
  {
    "text": "त्वं भुव॑ना ज॒नय॑न्न॒भि क्र॒न्नप॑त्याय जातवेदो दश॒स्यन् ॥७॥",
    "index": 14,
    "shloka_num": 7
  },
  {
    "text": "ताम॑ग्ने अ॒स्मे इष॒मेर॑यस्व॒ वैश्वा॑नर द्यु॒मतीं॑ जातवेदः ।",
    "index": 15,
    "shloka_num": null
  },
  {
    "text": "यया॒ राध॒: पिन्व॑सि विश्ववार पृ॒थु श्रवो॑ दा॒शुषे॒ मर्त्या॑य ॥८॥",
    "index": 16,
    "shloka_num": 8
  },
  {
    "text": "तं नो॑ अग्ने म॒घव॑द्भ्यः पुरु॒क्षुं र॒यिं नि वाजं॒ श्रुत्यं॑ युवस्व ।",
    "index": 17,
    "shloka_num": null
  },
  {
    "text": "वैश्वा॑नर॒ महि॑ न॒: शर्म॑ यच्छ रु॒द्रेभि॑रग्ने॒ वसु॑भिः स॒जोषा॑: ॥९॥",
    "index": 18,
    "shloka_num": 9
  }
]
