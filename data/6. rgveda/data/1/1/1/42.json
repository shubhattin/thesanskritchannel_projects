[
  {
    "text": "१० कण्वो घौरः । पूषा । गायत्री ।",
    "index": 0,
    "shloka_num": null
  },
  {
    "text": "सं पू॑ष॒न्नध्व॑नस्तिर॒ व्यंहो॑ विमुचो नपात्  । सक्ष्वा॑ देव॒ प्र ण॑स्पु॒रः  ॥१॥",
    "index": 1,
    "shloka_num": 1
  },
  {
    "text": "यो न॑: पूषन्न॒घो वृको॑ दु॒:शेव॑ आ॒दिदे॑शति  । अप॑ स्म॒ तं प॒थो ज॑हि  ॥२॥",
    "index": 2,
    "shloka_num": 2
  },
  {
    "text": "अप॒ त्यं प॑रिप॒न्थिनं॑ मुषी॒वाणं॑ हुर॒श्चित॑म्  । दू॒रमधि॑ स्रु॒तेर॑ज  ॥३॥",
    "index": 3,
    "shloka_num": 3
  },
  {
    "text": "त्वं तस्य॑ द्वया॒विनो॒ ऽघशं॑सस्य॒ कस्य॑ चित्  । प॒दाभि ति॑ष्ठ॒ तपु॑षिम्  ॥४॥",
    "index": 4,
    "shloka_num": 4
  },
  {
    "text": "आ तत्ते॑ दस्र मन्तुम॒: पूष॒न्नवो॑ वृणीमहे  । येन॑ पि॒तॄनचो॑दयः  ॥५॥",
    "index": 5,
    "shloka_num": 5
  },
  {
    "text": "अधा॑ नो विश्वसौभग॒ हिर॑ण्यवाशीमत्तम  । धना॑नि सु॒षणा॑ कृधि  ॥६॥",
    "index": 6,
    "shloka_num": 6
  },
  {
    "text": "अति॑ नः स॒श्चतो॑ नय सु॒गा न॑: सु॒पथा॑ कृणु  । पूष॑न्नि॒ह क्रतुं॑ विदः  ॥७॥",
    "index": 7,
    "shloka_num": 7
  },
  {
    "text": "अ॒भि सू॒यव॑सं नय॒ न न॑वज्वा॒रो अध्व॑ने  । पूष॑न्नि॒ह क्रतुं॑ विदः  ॥८॥",
    "index": 8,
    "shloka_num": 8
  },
  {
    "text": "श॒ग्धि पू॒र्धि प्र यं॑सि च शिशी॒हि प्रास्यु॒दर॑म्  । पूष॑न्नि॒ह क्रतुं॑ विदः  ॥९॥",
    "index": 9,
    "shloka_num": 9
  },
  {
    "text": "न पू॒षणं॑ मेथामसि सू॒क्तैर॒भि गृ॑णीमसि  । वसू॑नि द॒स्ममी॑महे  ॥१०॥",
    "index": 10,
    "shloka_num": 10
  }
]
