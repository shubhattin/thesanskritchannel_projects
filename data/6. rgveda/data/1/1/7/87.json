[
  {
    "text": "७ मैत्रावरुणिर्वसिष्ठ: । वरुण: । त्रिष्टुप् ।",
    "index": 0,
    "shloka_num": null
  },
  {
    "text": "रद॑त्प॒थो वरु॑ण॒: सूर्या॑य॒ प्रार्णां॑सि समु॒द्रिया॑ न॒दीना॑म् ।",
    "index": 1,
    "shloka_num": null
  },
  {
    "text": "सर्गो॒ न सृ॒ष्टो अर्व॑तीॠता॒यञ्च॒कार॑ म॒हीर॒वनी॒रह॑भ्यः ॥१॥",
    "index": 2,
    "shloka_num": 1
  },
  {
    "text": "आ॒त्मा ते॒ वातो॒ रज॒ आ न॑वीनोत्प॒शुर्न भूर्णि॒र्यव॑से सस॒वान् ।",
    "index": 3,
    "shloka_num": null
  },
  {
    "text": "अ॒न्तर्म॒ही बृ॑ह॒ती रोद॑सी॒मे विश्वा॑ ते॒ धाम॑ वरुण प्रि॒याणि॑ ॥२॥",
    "index": 4,
    "shloka_num": 2
  },
  {
    "text": "परि॒ स्पशो॒ वरु॑णस्य॒ स्मदि॑ष्टा उ॒भे प॑श्यन्ति॒ रोद॑सी सु॒मेके॑ ।",
    "index": 5,
    "shloka_num": null
  },
  {
    "text": "ऋ॒तावा॑नः क॒वयो॑ य॒ज्ञधी॑रा॒: प्रचे॑तसो॒ य इ॒षय॑न्त॒ मन्म॑ ॥३॥",
    "index": 6,
    "shloka_num": 3
  },
  {
    "text": "उ॒वाच॑ मे॒ वरु॑णो॒ मेधि॑राय॒ त्रिः स॒प्त नामाघ्न्या॑ बिभर्ति ।",
    "index": 7,
    "shloka_num": null
  },
  {
    "text": "वि॒द्वान्प॒दस्य॒ गुह्या॒ न वो॑चद्यु॒गाय॒ विप्र॒ उप॑राय॒ शिक्ष॑न् ॥४॥",
    "index": 8,
    "shloka_num": 4
  },
  {
    "text": "ति॒स्रो द्यावो॒ निहि॑ता अ॒न्तर॑स्मिन्ति॒स्रो भूमी॒रुप॑रा॒: षड्वि॑धानाः ।",
    "index": 9,
    "shloka_num": null
  },
  {
    "text": "गृत्सो॒ राजा॒ वरु॑णश्चक्र ए॒तं दि॒वि प्रे॒ङ्खं हि॑र॒ण्ययं॑ शु॒भे कम् ॥५॥",
    "index": 10,
    "shloka_num": 5
  },
  {
    "text": "अव॒ सिन्धुं॒ वरु॑णो॒ द्यौरि॑व स्थाद्द्र॒प्सो न श्वे॒तो मृ॒गस्तुवि॑ष्मान् ।",
    "index": 11,
    "shloka_num": null
  },
  {
    "text": "ग॒म्भी॒रशं॑सो॒ रज॑सो वि॒मान॑: सुपा॒रक्ष॑त्रः स॒तो अ॒स्य राजा॑ ॥६॥",
    "index": 12,
    "shloka_num": 6
  },
  {
    "text": "यो मृ॒ळया॑ति च॒क्रुषे॑ चि॒दागो॑ व॒यं स्या॑म॒ वरु॑णे॒ अना॑गाः ।",
    "index": 13,
    "shloka_num": null
  },
  {
    "text": "अनु॑ व्र॒तान्यदि॑तेॠ॒धन्तो॑ यू॒यं पा॑त स्व॒स्तिभि॒: सदा॑ नः ॥७॥",
    "index": 14,
    "shloka_num": 7
  }
]
