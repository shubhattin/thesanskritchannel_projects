[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "चतुर्दशम् दशकम्",
        "index": 2,
        "shloka_num": null
    },
    {
        "text": "कपिल अवतार:",
        "index": 3,
        "shloka_num": null
    },
    {
        "text": "समनुस्मृततावकाङ्घ्रियुग्म:\nस मनु: पङ्कजसम्भवाङ्गजन्मा ।\nनिजमन्तरमन्तरायहीनं\nचरितं ते कथयन् सुखं निनाय ॥१॥",
        "index": 4,
        "shloka_num": 1
    },
    {
        "text": "समये खलु तत्र कर्दमाख्यो\nद्रुहिणच्छायभवस्तदीयवाचा ।\nधृतसर्गरसो निसर्गरम्यं\nभगवंस्त्वामयुतं समा: सिषेवे ॥२॥",
        "index": 5,
        "shloka_num": 2
    },
    {
        "text": "गरुडोपरि कालमेघकम्रं\nविलसत्केलिसरोजपाणिपद्मम् ।\nहसितोल्लसिताननं विभो त्वं\nवपुराविष्कुरुषे स्म कर्दमाय ॥३॥",
        "index": 6,
        "shloka_num": 3
    },
    {
        "text": "स्तुवते पुलकावृताय तस्मै\nमनुपुत्रीं दयितां नवापि पुत्री: ।\nकपिलं च सुतं स्वमेव पश्चात्\nस्वगतिं चाप्यनुगृह्य निर्गतोऽभू: ॥४॥",
        "index": 7,
        "shloka_num": 4
    },
    {
        "text": "स मनु: शतरूपया महिष्या\nगुणवत्या सुतया च देवहूत्या ।\nभवदीरितनारदोपदिष्ट:\nसमगात् कर्दममागतिप्रतीक्षम् ॥५॥",
        "index": 8,
        "shloka_num": 5
    },
    {
        "text": "मनुनोपहृतां च देवहूतिं\nतरुणीरत्नमवाप्य कर्दमोऽसौ ।\nभवदर्चननिवृतोऽपि तस्यां\nदृढशुश्रूषणया दधौ प्रसादम् ॥६॥",
        "index": 9,
        "shloka_num": 6
    },
    {
        "text": "स पुनस्त्वदुपासनप्रभावाद्\nदयिताकामकृते कृते विमाने ।\nवनिताकुलसङ्कुलो नवात्मा\nव्यहरद्देवपथेषु देवहूत्या ॥७॥",
        "index": 10,
        "shloka_num": 7
    },
    {
        "text": "शतवर्षमथ व्यतीत्य सोऽयं\nनव कन्या: समवाप्य धन्यरूपा: ।\nवनयानसमुद्यतोऽपि कान्ता-\nहितकृत्त्वज्जननोत्सुको न्यवात्सीत् ॥८॥",
        "index": 11,
        "shloka_num": 8
    },
    {
        "text": "निजभर्तृगिरा भवन्निषेवा-\nनिरतायामथ देव देवहूत्याम् ।\nकपिलस्त्वमजायथा जनानां\nप्रथयिष्यन् परमात्मतत्त्वविद्याम् ॥९॥",
        "index": 12,
        "shloka_num": 9
    },
    {
        "text": "वनमेयुषि कर्दमे प्रसन्ने\nमतसर्वस्वमुपादिशन् जनन्यै ।\nकपिलात्मक वायुमन्दिरेश\nत्वरितं त्वं परिपाहि मां गदौघात् ॥१०॥",
        "index": 13,
        "shloka_num": null
    }
]