[
  {
    "text": "५ भौमोऽत्रिः । अश्विनौ । त्रिष्टुप् ।",
    "index": 0,
    "shloka_num": null
  },
  {
    "text": "प्रा॒त॒र्यावा॑णा प्रथ॒मा य॑जध्वं पु॒रा गृध्रा॒दर॑रुषः पिबातः  ।",
    "index": 1,
    "shloka_num": null
  },
  {
    "text": "प्रा॒तर्हि य॒ज्ञम॒श्विना॑ द॒धाते॒ प्र शं॑सन्ति क॒वय॑: पूर्व॒भाज॑:  ॥१॥",
    "index": 2,
    "shloka_num": 1
  },
  {
    "text": "प्रा॒तर्य॑जध्वम॒श्विना॑ हिनोत॒ न सा॒यम॑स्ति देव॒या अजु॑ष्टम्  ।",
    "index": 3,
    "shloka_num": null
  },
  {
    "text": "उ॒तान्यो अ॒स्मद् य॑जते॒ वि चाव॒: पूर्व॑:पूर्वो॒ यज॑मानो॒ वनी॑यान्  ॥२॥",
    "index": 4,
    "shloka_num": 2
  },
  {
    "text": "हिर॑ण्यत्व॒ङ्मधु॑वर्णो घृ॒तस्नु॒: पृक्षो॒ वह॒न्ना रथो॑ वर्तते वाम्  ।",
    "index": 5,
    "shloka_num": null
  },
  {
    "text": "मनो॑जवा अश्विना॒ वात॑रंहा॒ येना॑तिया॒थो दु॑रि॒तानि॒ विश्वा॑  ॥३॥",
    "index": 6,
    "shloka_num": 3
  },
  {
    "text": "यो भूयि॑ष्ठं॒ नास॑त्याभ्यां वि॒वेष॒ चनि॑ष्ठं पि॒त्वो रर॑ते विभा॒गे  ।",
    "index": 7,
    "shloka_num": null
  },
  {
    "text": "स तो॒कम॑स्य पीपर॒च्छमी॑भि॒रनू॑र्ध्वभास॒: सद॒मित् तु॑तुर्यात्  ॥४॥",
    "index": 8,
    "shloka_num": 4
  },
  {
    "text": "सम॒श्विनो॒रव॑सा॒ नूत॑नेन मयो॒भुवा॑ सु॒प्रणी॑ती गमेम  ।",
    "index": 9,
    "shloka_num": null
  },
  {
    "text": "आ नो॑ र॒यिं व॑हत॒मोत वी॒राना विश्वा॑न्यमृता॒ सौभ॑गानि  ॥५॥",
    "index": 10,
    "shloka_num": 5
  }
]
