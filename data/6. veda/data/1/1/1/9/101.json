[
  {
    "text": "(१६) १-३अन्धीगुः श्यावाश्विः,४-६ यायातिर्नाहुषः,७-९ नहुषो मानवः,१०-१२ मनुः सांवरणः, १३-१६ वैश्वामित्रो वाच्यो वा प्रजापतिः । पवमानः सोमः । अनुष्टुप् , २-३ गायत्री ।",
    "index": 0,
    "shloka_num": null
  },
  {
    "text": "पु॒रोजि॑ती वो॒ अन्ध॑सः सु॒ताय॑ मादयि॒त्नवे॑ ।\nअप॒ श्वानं॑ श्नथिष्टन॒ सखा॑यो दीर्घजि॒ह्व्य॑म् ॥१॥",
    "index": 1,
    "shloka_num": 1
  },
  {
    "text": "यो धार॑या पाव॒कया॑ परिप्र॒स्यन्द॑ते सु॒तः ।\nइन्दु॒रश्वो॒ न कृत्व्यः॑ ॥२॥",
    "index": 2,
    "shloka_num": 2
  },
  {
    "text": "तं दु॒रोष॑म॒भी नरः॒ सोमं॑ वि॒श्वाच्या॑ धि॒या ।\nय॒ज्ञं हि॑न्व॒न्त्यद्रि॑भिः ॥३॥",
    "index": 3,
    "shloka_num": 3
  },
  {
    "text": "सु॒तासो॒ मधु॑मत्तमाः॒ सोमा॒ इन्द्रा॑य म॒न्दिनः॑ ।\nप॒वित्र॑वन्तो अक्षरन्दे॒वान्ग॑च्छन्तु वो॒ मदाः॑ ॥४॥",
    "index": 4,
    "shloka_num": 4
  },
  {
    "text": "इन्दु॒रिन्द्रा॑य पवत॒ इति॑ दे॒वासो॑ अब्रुवन् ।\nवा॒चस्पति॑र्मखस्यते॒ विश्व॒स्येशा॑न॒ ओज॑सा ॥५॥",
    "index": 5,
    "shloka_num": 5
  },
  {
    "text": "स॒हस्र॑धारः पवते समु॒द्रो वा॑चमीङ्ख॒यः ।\nसोमः॒ पती॑ रयी॒णां सखेन्द्र॑स्य दि॒वेदि॑वे ॥६॥",
    "index": 6,
    "shloka_num": 6
  },
  {
    "text": "अ॒यं पू॒षा र॒यिर्भगः॒ सोमः॑ पुना॒नो अ॑र्षति ।\nपति॒र्विश्व॑स्य॒ भूम॑नो॒ व्य॑ख्य॒द्रोद॑सी उ॒भे ॥७॥",
    "index": 7,
    "shloka_num": 7
  },
  {
    "text": "समु॑ प्रि॒या अ॑नूषत॒ गावो॒ मदा॑य॒ घृष्व॑यः ।\nसोमा॑सः कृण्वते प॒थः पव॑मानास॒ इन्द॑वः ॥८॥",
    "index": 8,
    "shloka_num": 8
  },
  {
    "text": "य ओजि॑ष्ठ॒स्तमा भ॑र॒ पव॑मान श्र॒वाय्य॑म् ।\nयः पञ्च॑ चर्ष॒णीर॒भि र॒यिं येन॒ वना॑महै ॥९॥",
    "index": 9,
    "shloka_num": 9
  },
  {
    "text": "सोमाः॑ पवन्त॒ इन्द॑वो॒ऽस्मभ्यं॑ गातु॒वित्त॑माः ।\nमि॒त्राः सु॑वा॒ना अ॑रे॒पसः॑ स्वा॒ध्यः॑ स्व॒र्विदः॑ ॥१०॥",
    "index": 10,
    "shloka_num": 10
  },
  {
    "text": "सु॒ष्वा॒णासो॒ व्यद्रि॑भि॒श्चिता॑ना॒ गोरधि॑ त्व॒चि ।\nइष॑म॒स्मभ्य॑म॒भितः॒ सम॑स्वरन्वसु॒विदः॑ ॥११॥",
    "index": 11,
    "shloka_num": 11
  },
  {
    "text": "ए॒ते पू॒ता वि॑प॒श्चितः॒ सोमा॑सो॒ दध्या॑शिरः ।\nसूर्या॑सो॒ न द॑र्श॒तासो॑ जिग॒त्नवो॑ ध्रु॒वा घृ॒ते ॥१२॥",
    "index": 12,
    "shloka_num": 12
  },
  {
    "text": "प्र सु॑न्वा॒नस्यान्ध॑सो॒ मर्तो॒ न वृ॑त॒ तद्वचः॑ ।\nअप॒ श्वान॑मरा॒धसं॑ ह॒ता म॒खं न भृग॑वः ॥१३॥",
    "index": 13,
    "shloka_num": 13
  },
  {
    "text": "आ जा॒मिरत्के॑ अव्यत भु॒जे न पु॒त्र ओ॒ण्योः॑ ।\nसर॑ज्जा॒रो न योष॑णां व॒रो न योनि॑मा॒सद॑म् ॥१४॥",
    "index": 14,
    "shloka_num": 14
  },
  {
    "text": "स वी॒रो द॑क्ष॒साध॑नो॒ वि यस्त॒स्तम्भ॒ रोद॑सी ।\nहरिः॑ प॒वित्रे॑ अव्यत वे॒धा न योनि॑मा॒सद॑म् ॥१५॥",
    "index": 15,
    "shloka_num": 15
  },
  {
    "text": "अव्यो॒ वारे॑भिः पवते॒ सोमो॒ गव्ये॒ अधि॑ त्व॒चि ।\nकनि॑क्रद॒द्वृषा॒ हरि॒रिन्द्र॑स्या॒भ्ये॑ति निष्कृ॒तम् ॥१६॥",
    "index": 16,
    "shloka_num": 16
  }
]
