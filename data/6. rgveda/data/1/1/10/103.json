[
  {
    "text": "१३ ऐन्द्रोऽप्रतिरथः । इन्द्रः, ४ बृहस्पति:, १२ अप्वा देवी, १३ मरुतो वा । त्रिष्टुप् , १३ अनुष्टुप् ।",
    "index": 0,
    "shloka_num": null
  },
  {
    "text": "आ॒शुः शिशा॑नो वृष॒भो न भी॒मो घ॑नाघ॒नः क्षोभ॑णश्चर्षणी॒नाम् ।",
    "index": 1,
    "shloka_num": null
  },
  {
    "text": "सं॒क्रन्द॑नोऽनिमि॒ष ए॑कवी॒रः श॒तं सेना॑ अजयत्सा॒कमिन्द्र॑: ॥१॥",
    "index": 2,
    "shloka_num": 1
  },
  {
    "text": "सं॒क्रन्द॑नेनानिमि॒षेण॑ जि॒ष्णुना॑ युत्का॒रेण॑ दुश्च्यव॒नेन॑ धृ॒ष्णुना॑ ।",
    "index": 3,
    "shloka_num": null
  },
  {
    "text": "तदिन्द्रे॑ण जयत॒ तत्स॑हध्वं॒ युधो॑ नर॒ इषु॑हस्तेन॒ वृष्णा॑ ॥२॥",
    "index": 4,
    "shloka_num": 2
  },
  {
    "text": "स इषु॑हस्तै॒: स नि॑ष॒ङ्गिभि॑र्व॒शी संस्र॑ष्टा॒ स युध॒ इन्द्रो॑ ग॒णेन॑ ।",
    "index": 5,
    "shloka_num": null
  },
  {
    "text": "सं॒सृ॒ष्ट॒जित्सो॑म॒पा बा॑हुश॒र्ध्यु१ग्रध॑न्वा॒ प्रति॑हिताभि॒रस्ता॑ ॥३॥",
    "index": 6,
    "shloka_num": 3
  },
  {
    "text": "बृह॑स्पते॒ परि॑ दीया॒ रथे॑न रक्षो॒हामित्राँ॑ अप॒बाध॑मानः ।",
    "index": 7,
    "shloka_num": null
  },
  {
    "text": "प्र॒भ॒ञ्जन्त्सेना॑: प्रमृ॒णो यु॒धा जय॑न्न॒स्माक॑मेध्यवि॒ता रथा॑नाम् ॥४॥",
    "index": 8,
    "shloka_num": 4
  },
  {
    "text": "ब॒ल॒वि॒ज्ञा॒यः स्थवि॑र॒: प्रवी॑र॒: सह॑स्वान्वा॒जी सह॑मान उ॒ग्रः ।",
    "index": 9,
    "shloka_num": null
  },
  {
    "text": "अ॒भिवी॑रो अ॒भिस॑त्वा सहो॒जा जैत्र॑मिन्द्र॒ रथ॒मा ति॑ष्ठ गो॒वित् ॥५॥",
    "index": 10,
    "shloka_num": 5
  },
  {
    "text": "गो॒त्र॒भिदं॑ गो॒विदं॒ वज्र॑बाहुं॒ जय॑न्त॒मज्म॑ प्रमृ॒णन्त॒मोज॑सा ।",
    "index": 11,
    "shloka_num": null
  },
  {
    "text": "इ॒मं स॑जाता॒ अनु॑ वीरयध्व॒मिन्द्रं॑ सखायो॒ अनु॒ सं र॑भध्वम् ॥६॥",
    "index": 12,
    "shloka_num": 6
  },
  {
    "text": "अ॒भि गो॒त्राणि॒ सह॑सा॒ गाह॑मानोऽद॒यो वी॒रः श॒तम॑न्यु॒रिन्द्र॑: ।",
    "index": 13,
    "shloka_num": null
  },
  {
    "text": "दु॒श्च्य॒व॒नः पृ॑तना॒षाळ॑यु॒ध्यो॒३ऽस्माकं॒ सेना॑ अवतु॒ प्र यु॒त्सु ॥७॥",
    "index": 14,
    "shloka_num": 7
  },
  {
    "text": "इन्द्र॑ आसां ने॒ता बृह॒स्पति॒र्दक्षि॑णा य॒ज्ञः पु॒र ए॑तु॒ सोम॑: ।",
    "index": 15,
    "shloka_num": null
  },
  {
    "text": "दे॒व॒से॒नाना॑मभिभञ्जती॒नां जय॑न्तीनां म॒रुतो॑ य॒न्त्वग्र॑म् ॥८॥",
    "index": 16,
    "shloka_num": 8
  },
  {
    "text": "इन्द्र॑स्य॒ वृष्णो॒ वरु॑णस्य॒ राज्ञ॑ आदि॒त्यानां॑ म॒रुतां॒ शर्ध॑ उ॒ग्रम् ।",
    "index": 17,
    "shloka_num": null
  },
  {
    "text": "म॒हाम॑नसां भुवनच्य॒वानां॒ घोषो॑ दे॒वानां॒ जय॑ता॒मुद॑स्थात् ॥९॥",
    "index": 18,
    "shloka_num": 9
  },
  {
    "text": "उद्ध॑र्षय मघव॒न्नायु॑धा॒न्युत्सत्व॑नां माम॒कानां॒ मनां॑सि ।",
    "index": 19,
    "shloka_num": null
  },
  {
    "text": "उद्वृ॑त्रहन्वा॒जिनां॒ वाजि॑ना॒न्युद्रथा॑नां॒ जय॑तां यन्तु॒ घोषा॑: ॥१०॥",
    "index": 20,
    "shloka_num": 10
  },
  {
    "text": "अ॒स्माक॒मिन्द्र॒: समृ॑तेषु ध्व॒जेष्व॒स्माकं॒ या इष॑व॒स्ता ज॑यन्तु ।",
    "index": 21,
    "shloka_num": null
  },
  {
    "text": "अ॒स्माकं॑ वी॒रा उत्त॑रे भवन्त्व॒स्माँ उ॑ देवा अवता॒ हवे॑षु ॥११॥",
    "index": 22,
    "shloka_num": 11
  },
  {
    "text": "अ॒मीषां॑ चि॒त्तं प्र॑तिलो॒भय॑न्ती गृहा॒णाङ्गा॑न्यप्वे॒ परे॑हि ।",
    "index": 23,
    "shloka_num": null
  },
  {
    "text": "अ॒भि प्रेहि॒ निर्द॑ह हृ॒त्सु शोकै॑र॒न्धेना॒मित्रा॒स्तम॑सा सचन्ताम् ॥१२॥",
    "index": 24,
    "shloka_num": 12
  },
  {
    "text": "प्रेता॒ जय॑ता नर॒ इन्द्रो॑ व॒: शर्म॑ यच्छतु । उ॒ग्रा व॑: सन्तु बा॒हवो॑ऽनाधृ॒ष्या यथास॑थ ॥१३॥",
    "index": 25,
    "shloka_num": 13
  }
]
