[
  {
    "text": "६ बार्हस्पत्यो भरद्वाज: ।इंद्रापूषणौ । गायत्री ।",
    "index": 0,
    "shloka_num": null
  },
  {
    "text": "इन्द्रा॒ नु पू॒षणा॑ व॒यं स॒ख्याय॑ स्व॒स्तये॑ ।\nहु॒वेम॒ वाज॑सातये ॥१॥",
    "index": 1,
    "shloka_num": 1
  },
  {
    "text": "सोम॑म॒न्य उपा॑सद॒त्पात॑वे च॒म्वो॑: सु॒तम् ।\nक॒र॒म्भम॒न्य इ॑च्छति ॥२॥",
    "index": 2,
    "shloka_num": 2
  },
  {
    "text": "अ॒जा अ॒न्यस्य॒ वह्न॑यो॒ हरी॑ अ॒न्यस्य॒ सम्भृ॑ता ।\nताभ्यां॑ वृ॒त्राणि॑ जिघ्नते ॥३॥",
    "index": 3,
    "shloka_num": 3
  },
  {
    "text": "यदिन्द्रो॒ अन॑य॒द्रितो॑ म॒हीर॒पो वृष॑न्तमः ।\nतत्र॑ पू॒षाभ॑व॒त्सचा॑ ॥४॥",
    "index": 4,
    "shloka_num": 4
  },
  {
    "text": "तां पू॒ष्णः सु॑म॒तिं व॒यं वृ॒क्षस्य॒ प्र व॒यामि॑व ।\nइन्द्र॑स्य॒ चा र॑भामहे ॥५॥",
    "index": 5,
    "shloka_num": 5
  },
  {
    "text": "उत्पू॒षणं॑ युवामहे॒ऽभीशूँ॑रिव॒ सार॑थिः ।\nम॒ह्या इन्द्रं॑ स्व॒स्तये॑ ॥६॥",
    "index": 6,
    "shloka_num": 6
  }
]
