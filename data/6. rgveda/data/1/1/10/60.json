[
  {
    "text": "१२ बन्धु: श्रुतबन्धुर्विप्रबन्धुर्गौपायनाः,६ अगस्त्यस्वसा एषां माता ऋषिका । १-४,६ असमातिः, ५ इन्द्रः,७-११ जीवः,१२ हस्तः ।अनुष्टुप्,१-५ गायत्री, ८-९ पंक्तिः ।",
    "index": 0,
    "shloka_num": null
  },
  {
    "text": "आ जनं॑ त्वे॒षसं॑दृशं॒ माही॑नाना॒मुप॑स्तुतम्  । अग॑न्म॒ बिभ्र॑तो॒ नम॑:  ॥१॥",
    "index": 1,
    "shloka_num": 1
  },
  {
    "text": "अस॑मातिं नि॒तोश॑नं त्वे॒षं नि॑य॒यिनं॒ रथ॑म्  । भ॒जेर॑थस्य॒ सत्प॑तिम्  ॥२॥",
    "index": 2,
    "shloka_num": 2
  },
  {
    "text": "यो जना॑न्महि॒षाँ इ॑वाऽतित॒स्थौ पवी॑रवान्  । उ॒ताप॑वीरवान्यु॒धा  ॥३॥",
    "index": 3,
    "shloka_num": 3
  },
  {
    "text": "यस्ये॑क्ष्वा॒कुरुप॑ व्र॒ते रे॒वान्म॑रा॒य्येध॑ते  । दि॒वी॑व॒ पञ्च॑ कृ॒ष्टय॑:  ॥४॥",
    "index": 4,
    "shloka_num": 4
  },
  {
    "text": "इन्द्र॑ क्ष॒त्रास॑मातिषु॒ रथ॑प्रोष्ठेषु धारय  । दि॒वी॑व॒ सूर्यं॑ दृ॒शे  ॥५॥",
    "index": 5,
    "shloka_num": 5
  },
  {
    "text": "अ॒गस्त्य॑स्य॒ नद्भ्य॒: सप्ती॑ युनक्षि॒ रोहि॑ता  । प॒णीन्न्य॑क्रमीर॒भि विश्वा॑न्राजन्नरा॒धस॑:  ॥६॥",
    "index": 6,
    "shloka_num": 6
  },
  {
    "text": "अ॒यं मा॒तायं पि॒ताऽयं जी॒वातु॒राग॑मत्  । इ॒दं तव॑ प्र॒सर्प॑णं॒ सुब॑न्ध॒वेहि॒ निरि॑हि  ॥७॥",
    "index": 7,
    "shloka_num": 7
  },
  {
    "text": "यथा॑ यु॒गं व॑र॒त्रया॒ नह्य॑न्ति ध॒रुणा॑य॒ कम्  । ए॒वा दा॑धार ते॒ मनो॑ जी॒वात॑वे॒ न मृ॒त्यवेऽथो॑ अरि॒ष्टता॑तये  ॥८॥",
    "index": 8,
    "shloka_num": 8
  },
  {
    "text": "यथे॒यं पृ॑थि॒वी म॒ही दा॒धारे॒मान्वन॒स्पती॑न्  । ए॒वा दा॑धार ते॒ मनो॑ जी॒वात॑वे॒ न मृ॒त्यवेऽथो॑ अरि॒ष्टता॑तये  ॥९॥",
    "index": 9,
    "shloka_num": 9
  },
  {
    "text": "य॒माद॒हं वै॑वस्व॒तात्सु॒बन्धो॒र्मन॒ आभ॑रम्  । जी॒वात॑वे॒ न मृ॒त्यवेऽथो॑ अरि॒ष्टता॑तये  ॥१०॥",
    "index": 10,
    "shloka_num": 10
  },
  {
    "text": "न्य१ग्वातोऽव॑ वाति॒ न्य॑क्तपति॒ सूर्य॑:  । नी॒चीन॑म॒घ्न्या दु॑हे॒ न्य॑ग्भवतु ते॒ रप॑:  ॥११॥",
    "index": 11,
    "shloka_num": 11
  },
  {
    "text": "अ॒यं मे॒ हस्तो॒ भग॑वान॒यं मे॒ भग॑वत्तरः  । अ॒यं मे॑ वि॒श्वभे॑षजो॒ऽयं शि॒वाभि॑मर्शनः  ॥१२॥",
    "index": 12,
    "shloka_num": 12
  }
]
