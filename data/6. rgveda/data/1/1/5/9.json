[
  {
    "text": "७ गय आत्रेयः । अग्निः । अनुष्टुप्, ५-७ पंक्तिः ।",
    "index": 0,
    "shloka_num": null
  },
  {
    "text": "त्वाम॑ग्ने ह॒विष्म॑न्तो दे॒वं मर्ता॑स ईळते ।\nमन्ये॑ त्वा जा॒तवे॑दसं॒ स ह॒व्या व॑क्ष्यानु॒षक् ॥१॥",
    "index": 1,
    "shloka_num": 1
  },
  {
    "text": "अ॒ग्निर्होता॒ दास्व॑तः॒ क्षय॑स्य वृ॒क्तब॑र्हिषः ।\nसं य॒ज्ञास॒श्चर॑न्ति॒ यं सं वाजा॑सः श्रव॒स्यवः॑ ॥२॥",
    "index": 2,
    "shloka_num": 2
  },
  {
    "text": "उ॒त स्म॒ यं शिशुं॑ यथा॒ नवं॒ जनि॑ष्टा॒रणी॑ ।\nध॒र्तारं॒ मानु॑षीणां वि॒शाम॒ग्निं स्व॑ध्व॒रम् ॥३॥",
    "index": 3,
    "shloka_num": 3
  },
  {
    "text": "उ॒त स्म॑ दुर्गृभीयसे पु॒त्रो न ह्वा॒र्याणा॑म् ।\nपु॒रू यो दग्धासि॒ वना ऽग्ने॑ प॒शुर्न यव॑से ॥४॥",
    "index": 4,
    "shloka_num": 4
  },
  {
    "text": "अध॑ स्म॒ यस्या॒र्चयः॑ स॒म्यक् संयन्ति॑ धू॒मिनः॑ ।\nयदी॒मह॑ त्रि॒तो दि॒व्युप॒ ध्माते॑व॒ धम॑ति॒ शिशी॑ते ध्मा॒तरी॑ यथा ॥५॥",
    "index": 5,
    "shloka_num": 5
  },
  {
    "text": "तवा॒हम॑ग्न ऊ॒तिभि॑र्मि॒त्रस्य॑ च॒ प्रश॑स्तिभिः ।\nद्वे॒षो॒युतो॒ न दु॑रि॒ता तु॒र्याम॒ मर्त्या॑नाम् ॥६॥",
    "index": 6,
    "shloka_num": 6
  },
  {
    "text": "तं नो॑ अग्ने अ॒भी नरो॑ र॒यिं स॑हस्व॒ आ भ॑र ।\nस क्षे॑पय॒त् स पो॑षय॒द् भुव॒द् वाज॑स्य सा॒तय॑ उ॒तैधि॑ पृ॒त्सु नो॑ वृ॒धे ॥७॥",
    "index": 7,
    "shloka_num": 7
  }
]
