६ नृमेध आङ्गिरस:  । पवमान: सोम:  । गायत्री  ।
ए॒ष क॒विर॒भिष्टु॑तः प॒वित्रे॒ अधि॑ तोशते  । पु॒ना॒नो घ्नन्नप॒ स्रिध॑:  ॥१॥
ए॒ष इन्द्रा॑य वा॒यवे॑ स्व॒र्जित्परि॑ षिच्यते  । प॒वित्रे॑ दक्ष॒साध॑नः  ॥२॥
ए॒ष नृभि॒र्वि नी॑यते दि॒वो मू॒र्धा वृषा॑ सु॒तः  । सोमो॒ वने॑षु विश्व॒वित्  ॥३॥
ए॒ष ग॒व्युर॑चिक्रद॒त्पव॑मानो हिरण्य॒युः  । इन्दु॑: सत्रा॒जिदस्तृ॑तः  ॥४॥
ए॒ष सूर्ये॑ण हासते॒ पव॑मानो॒ अधि॒ द्यवि॑  । प॒वित्रे॑ मत्स॒रो मद॑:  ॥५॥
ए॒ष शु॒ष्म्य॑सिष्यदद॒न्तरि॑क्षे॒ वृषा॒ हरि॑:  । पु॒ना॒न इन्दु॒रिन्द्र॒मा  ॥६॥
