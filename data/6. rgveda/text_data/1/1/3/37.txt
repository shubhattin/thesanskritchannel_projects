११ गाथिनो विश्वामित्रः । इन्द्रः ।गायत्री, ११ त्रिष्टुप्  ।
वार्त्र॑हत्याय॒ शव॑से पृतना॒षाह्या॑य च  । इन्द्र॒ त्वा व॑र्तयामसि  ॥१॥
अ॒र्वा॒चीनं॒ सु ते॒ मन॑ उ॒त चक्षु॑: शतक्रतो  । इन्द्र॑ कृ॒ण्वन्तु॑ वा॒घत॑:  ॥२॥
नामा॑नि ते शतक्रतो॒ विश्वा॑भिर्गी॒र्भिरी॑महे  । इन्द्रा॑भिमाति॒षाह्ये॑  ॥३॥
पु॒रु॒ष्टु॒तस्य॒ धाम॑भिः श॒तेन॑ महयामसि  । इन्द्र॑स्य चर्षणी॒धृत॑:  ॥४॥
इन्द्रं॑ वृ॒त्राय॒ हन्त॑वे पुरुहू॒तमुप॑ ब्रुवे  । भरे॑षु॒ वाज॑सातये  ॥५॥
वाजे॑षु सास॒हिर्भ॑व॒ त्वामी॑महे शतक्रतो  । इन्द्र॑ वृ॒त्राय॒ हन्त॑वे  ॥६॥
द्यु॒म्नेषु॑ पृत॒नाज्ये॑ पृत्सु॒तूर्षु॒ श्रव॑स्सु च  । इन्द्र॒ साक्ष्वा॒भिमा॑तिषु  ॥७॥
शु॒ष्मिन्त॑मं न ऊ॒तये॑ द्यु॒म्निनं॑ पाहि॒ जागृ॑विम्  । इन्द्र॒ सोमं॑ शतक्रतो  ॥८॥
इ॒न्द्रि॒याणि॑ शतक्रतो॒ या ते॒ जने॑षु प॒ञ्चसु॑  । इन्द्र॒ तानि॑ त॒ आ वृ॑णे  ॥९॥
अग॑न्निन्द्र॒ श्रवो॑ बृ॒हद् द्यु॒म्नं द॑धिष्व दु॒ष्टर॑म्  । उत् ते॒ शुष्मं॑ तिरामसि  ॥१०॥ ॥
अ॒र्वा॒वतो॑ न॒ आ ग॒ह्यथो॑ शक्र परा॒वत॑:  ।
उ॒ लो॒को यस्ते॑ अद्रिव॒ इन्द्रे॒ह तत॒ आ ग॑हि  ॥११॥ ॥
