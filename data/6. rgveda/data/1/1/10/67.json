[
  {
    "text": "१२ अयास्य आंगिरसः । बृहस्पति: । त्रिष्टुप् ।",
    "index": 0,
    "shloka_num": null
  },
  {
    "text": "इ॒मां धियं॑ स॒प्तशी॑र्ष्णीं पि॒ता न॑ ऋ॒तप्र॑जातां बृह॒तीम॑विन्दत्  ।",
    "index": 1,
    "shloka_num": null
  },
  {
    "text": "तु॒रीयं॑ स्विज्जनयद्वि॒श्वज॑न्यो॒ऽयास्य॑ उ॒क्थमिन्द्रा॑य॒ शंस॑न्  ॥१॥",
    "index": 2,
    "shloka_num": 1
  },
  {
    "text": "ऋ॒तं शंस॑न्त ऋ॒जु दीध्या॑ना दि॒वस्पु॒त्रासो॒ असु॑रस्य वी॒राः  ।",
    "index": 3,
    "shloka_num": null
  },
  {
    "text": "विप्रं॑ प॒दमङ्गि॑रसो॒ दधा॑ना य॒ज्ञस्य॒ धाम॑ प्रथ॒मं म॑नन्त  ॥२॥",
    "index": 4,
    "shloka_num": 2
  },
  {
    "text": "हं॒सैरि॑व॒ सखि॑भि॒र्वाव॑दद्भिरश्म॒न्मया॑नि॒ नह॑ना॒ व्यस्य॑न्  ।",
    "index": 5,
    "shloka_num": null
  },
  {
    "text": "बृह॒स्पति॑रभि॒कनि॑क्रद॒द्गा उ॒त प्रास्तौ॒दुच्च॑ वि॒द्वाँ अ॑गायत्  ॥३॥",
    "index": 6,
    "shloka_num": 3
  },
  {
    "text": "अ॒वो द्वाभ्यां॑ प॒र एक॑या॒ गा गुहा॒ तिष्ठ॑न्ती॒रनृ॑तस्य॒ सेतौ॑  ।",
    "index": 7,
    "shloka_num": null
  },
  {
    "text": "बृह॒स्पति॒स्तम॑सि॒ ज्योति॑रि॒च्छन्नुदु॒स्रा आक॒र्वि हि ति॒स्र आव॑:  ॥४॥",
    "index": 8,
    "shloka_num": 4
  },
  {
    "text": "वि॒भिद्या॒ पुरं॑ श॒यथे॒मपा॑चीं॒ निस्त्रीणि॑ सा॒कमु॑द॒धेर॑कृन्तत्  ।",
    "index": 9,
    "shloka_num": null
  },
  {
    "text": "बृह॒स्पति॑रु॒षसं॒ सूर्यं॒ गाम॒र्कं वि॑वेद स्त॒नय॑न्निव॒ द्यौः  ॥५॥",
    "index": 10,
    "shloka_num": 5
  },
  {
    "text": "इन्द्रो॑ व॒लं र॑क्षि॒तारं॒ दुघा॑नां क॒रेणे॑व॒ वि च॑कर्ता॒ रवे॑ण  ।",
    "index": 11,
    "shloka_num": null
  },
  {
    "text": "स्वेदा॑ञ्जिभिरा॒शिर॑मि॒च्छमा॒नोऽरो॑दयत्प॒णिमा गा अ॑मुष्णात्  ॥६॥",
    "index": 12,
    "shloka_num": 6
  },
  {
    "text": "स ईं॑ स॒त्येभि॒: सखि॑भिः शु॒चद्भि॒र्गोधा॑यसं॒ वि ध॑न॒सैर॑दर्दः  ।",
    "index": 13,
    "shloka_num": null
  },
  {
    "text": "ब्रह्म॑ण॒स्पति॒र्वृष॑भिर्व॒राहै॑र्घ॒र्मस्वे॑देभि॒र्द्रवि॑णं॒ व्या॑नट्  ॥७॥",
    "index": 14,
    "shloka_num": 7
  },
  {
    "text": "ते स॒त्येन॒ मन॑सा॒ गोप॑तिं॒ गा इ॑या॒नास॑ इषणयन्त धी॒भिः  ।",
    "index": 15,
    "shloka_num": null
  },
  {
    "text": "बृह॒स्पति॑र्मि॒थोअ॑वद्यपेभि॒रुदु॒स्रिया॑ असृजत स्व॒युग्भि॑:  ॥८॥",
    "index": 16,
    "shloka_num": 8
  },
  {
    "text": "तं व॒र्धय॑न्तो म॒तिभि॑: शि॒वाभि॑: सिं॒हमि॑व॒ नान॑दतं स॒धस्थे॑  ।",
    "index": 17,
    "shloka_num": null
  },
  {
    "text": "बृह॒स्पतिं॒ वृष॑णं॒ शूर॑सातौ॒ भरे॑भरे॒ अनु॑ मदेम जि॒ष्णुम्  ॥९॥",
    "index": 18,
    "shloka_num": 9
  },
  {
    "text": "य॒दा वाज॒मस॑नद्वि॒श्वरू॑प॒मा द्यामरु॑क्ष॒दुत्त॑राणि॒ सद्म॑  ।",
    "index": 19,
    "shloka_num": null
  },
  {
    "text": "बृह॒स्पतिं॒ वृष॑णं व॒र्धय॑न्तो॒ नाना॒ सन्तो॒ बिभ्र॑तो॒ ज्योति॑रा॒सा  ॥१०॥",
    "index": 20,
    "shloka_num": 10
  },
  {
    "text": "स॒त्यामा॒शिषं॑ कृणुता वयो॒धै की॒रिं चि॒द्ध्यव॑थ॒ स्वेभि॒रेवै॑:  ।",
    "index": 21,
    "shloka_num": null
  },
  {
    "text": "प॒श्चा मृधो॒ अप॑ भवन्तु॒ विश्वा॒स्तद्रो॑दसी शृणुतं विश्वमि॒न्वे  ॥११॥",
    "index": 22,
    "shloka_num": 11
  },
  {
    "text": "इन्द्रो॑ म॒ह्ना म॑ह॒तो अ॑र्ण॒वस्य॒ वि मू॒र्धान॑मभिनदर्बु॒दस्य॑  ।",
    "index": 23,
    "shloka_num": null
  },
  {
    "text": "अह॒न्नहि॒मरि॑णात्स॒प्त सिन्धू॑न्दे॒वैर्द्या॑वापृथिवी॒ प्राव॑तं नः  ॥१२॥",
    "index": 24,
    "shloka_num": 12
  }
]
