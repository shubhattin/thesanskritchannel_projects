[
  {
    "text": "(४२) १-४० मेघातिथि: –काण्व: , आङ्गिरस: प्रियमेधश्च, ४१-४२ मेघातिथि: –काण्व: । इन्द्र:, ४१ -४२ विभिन्दु: ।गायत्री,२८ अनुष्टुप् ।",
    "index": 0,
    "shloka_num": null
  },
  {
    "text": "इ॒दं व॑सो सु॒तमन्ध॒: पिबा॒ सुपू॑र्णमु॒दर॑म् ।\nअना॑भयिन्ररि॒मा ते॑ ॥१॥",
    "index": 1,
    "shloka_num": 1
  },
  {
    "text": "नृभि॑र्धू॒तः सु॒तो अश्नै॒रव्यो॒ वारै॒: परि॑पूतः ।\nअश्वो॒ न नि॒क्तो न॒दीषु॑ ॥२॥",
    "index": 2,
    "shloka_num": 2
  },
  {
    "text": "तं ते॒ यवं॒ यथा॒ गोभि॑: स्वा॒दुम॑कर्म श्री॒णन्त॑: ।\nइन्द्र॑ त्वा॒स्मिन्त्स॑ध॒मादे॑ ॥३॥",
    "index": 3,
    "shloka_num": 3
  },
  {
    "text": "इन्द्र॒ इत्सो॑म॒पा एक॒ इन्द्र॑: सुत॒पा वि॒श्वायु॑: ।\nअ॒न्तर्दे॒वान्मर्त्याँ॑श्च ॥४॥",
    "index": 4,
    "shloka_num": 4
  },
  {
    "text": "न यं शु॒क्रो न दुरा॑शी॒र्न तृ॒प्रा उ॑रु॒व्यच॑सम् ।\nअ॒प॒स्पृ॒ण्व॒ते सु॒हार्द॑म् ॥५॥",
    "index": 5,
    "shloka_num": 5
  },
  {
    "text": "गोभि॒र्यदी॑म॒न्ये अ॒स्मन्मृ॒गं न व्रा मृ॒गय॑न्ते ।\nअ॒भि॒त्सर॑न्ति धे॒नुभि॑: ॥६॥",
    "index": 6,
    "shloka_num": 6
  },
  {
    "text": "त्रय॒ इन्द्र॑स्य॒ सोमा॑: सु॒तास॑: सन्तु दे॒वस्य॑ ।\nस्वे क्षये॑ सुत॒पाव्न॑: ॥७॥",
    "index": 7,
    "shloka_num": 7
  },
  {
    "text": "त्रय॒: कोशा॑सः श्चोतन्ति ति॒स्रश्च॒म्व१: सुपू॑र्णाः ।\nस॒मा॒ने अधि॒ भार्म॑न् ॥८॥",
    "index": 8,
    "shloka_num": 8
  },
  {
    "text": "शुचि॑रसि पुरुनि॒:ष्ठाः क्षी॒रैर्म॑ध्य॒त आशी॑र्तः ।\nद॒ध्ना मन्दि॑ष्ठ॒: शूर॑स्य ॥९॥",
    "index": 9,
    "shloka_num": 9
  },
  {
    "text": "इ॒मे त॑ इन्द्र॒ सोमा॑स्ती॒व्रा अ॒स्मे सु॒तास॑: ।\nशु॒क्रा आ॒शिरं॑ याचन्ते ॥१०॥",
    "index": 10,
    "shloka_num": 10
  },
  {
    "text": "ताँ आ॒शिरं॑ पुरो॒ळाश॒मिन्द्रे॒मं सोमं॑ श्रीणीहि ।\nरे॒वन्तं॒ हि त्वा॑ शृ॒णोमि॑ ॥११॥",
    "index": 11,
    "shloka_num": 11
  },
  {
    "text": "हृ॒त्सु पी॒तासो॑ युध्यन्ते दु॒र्मदा॑सो॒ न सुरा॑याम् ।\nऊध॒र्न न॒ग्ना ज॑रन्ते ॥१२॥",
    "index": 12,
    "shloka_num": 12
  },
  {
    "text": "रे॒वाँ इद्रे॒वत॑: स्तो॒ता स्यात्त्वाव॑तो म॒घोन॑: ।\nप्रेदु॑ हरिवः श्रु॒तस्य॑ ॥१३॥",
    "index": 13,
    "shloka_num": 13
  },
  {
    "text": "उ॒क्थं च॒न श॒स्यमा॑न॒मगो॑र॒रिरा चि॑केत ।\nन गा॑य॒त्रं गी॒यमा॑नं ॥१४॥",
    "index": 14,
    "shloka_num": 14
  },
  {
    "text": "मा न॑ इन्द्र पीय॒त्नवे॒ मा शर्ध॑ते॒ परा॑ दाः ।\nशिक्षा॑ शचीव॒: शची॑भिः ॥१५॥",
    "index": 15,
    "shloka_num": 15
  },
  {
    "text": "व॒यमु॑ त्वा त॒दिद॑र्था॒ इन्द्र॑ त्वा॒यन्त॒: सखा॑यः ।\nकण्वा॑ उ॒क्थेभि॑र्जरन्ते ॥१६॥",
    "index": 16,
    "shloka_num": 16
  },
  {
    "text": "न घे॑म॒न्यदा प॑पन॒ वज्रि॑न्न॒पसो॒ नवि॑ष्टौ ।\nतवेदु॒ स्तोमं॑ चिकेत ॥१७॥",
    "index": 17,
    "shloka_num": 17
  },
  {
    "text": "इ॒च्छन्ति॑ दे॒वाः सु॒न्वन्तं॒ न स्वप्ना॑य स्पृहयन्ति ।\nयन्ति॑ प्र॒माद॒मत॑न्द्राः ॥१८॥",
    "index": 18,
    "shloka_num": 18
  },
  {
    "text": "ओ षु प्र या॑हि॒ वाजे॑भि॒र्मा हृ॑णीथा अ॒भ्य१स्मान् ।\nम॒हाँ इ॑व॒ युव॑जानिः ॥१९॥",
    "index": 19,
    "shloka_num": 19
  },
  {
    "text": "मो ष्व१द्य दु॒र्हणा॑वान्त्सा॒यं क॑रदा॒रे अ॒स्मत् ।\nअ॒श्री॒र इ॑व॒ जामा॑ता ॥२०॥",
    "index": 20,
    "shloka_num": 20
  },
  {
    "text": "वि॒द्मा ह्य॑स्य वी॒रस्य॑ भूरि॒दाव॑रीं सुम॒तिम् ।\nत्रि॒षु जा॒तस्य॒ मनां॑सि ॥२१॥",
    "index": 21,
    "shloka_num": 21
  },
  {
    "text": "आ तू षि॑ञ्च॒ कण्व॑मन्तं॒ न घा॑ विद्म शवसा॒नात् ।\nय॒शस्त॑रं श॒तमू॑तेः ॥२२॥",
    "index": 22,
    "shloka_num": 22
  },
  {
    "text": "ज्येष्ठे॑न सोत॒रिन्द्रा॑य॒ सोमं॑ वी॒राय॑ श॒क्राय॑ ।\nभरा॒ पिब॒न्नर्या॑य ॥२३॥",
    "index": 23,
    "shloka_num": 23
  },
  {
    "text": "यो वेदि॑ष्ठो अव्य॒थिष्वश्वा॑वन्तं जरि॒तृभ्य॑: ।\nवाजं॑ स्तो॒तृभ्यो॒ गोम॑न्तम् ॥२४॥",
    "index": 24,
    "shloka_num": 24
  },
  {
    "text": "पन्य॑म्पन्य॒मित्सो॑तार॒ आ धा॑वत॒ मद्या॑य ।\nसोमं॑ वी॒राय॒ शूरा॑य ॥२५॥",
    "index": 25,
    "shloka_num": 25
  },
  {
    "text": "पाता॑ वृत्र॒हा सु॒तमा घा॑ गम॒न्नारे अ॒स्मत् ।\nनि य॑मते श॒तमू॑तिः ॥२६॥",
    "index": 26,
    "shloka_num": 26
  },
  {
    "text": "एह हरी॑ ब्रह्म॒युजा॑ श॒ग्मा व॑क्षत॒: सखा॑यम् ।\nगी॒र्भिः श्रु॒तं गिर्व॑णसम् ॥२७॥",
    "index": 27,
    "shloka_num": 27
  },
  {
    "text": "स्वा॒दव॒: सोमा॒ आ या॑हि श्री॒ताः सोमा॒ आ या॑हि ।\nशिप्रि॒न्नृषी॑व॒: शची॑वो॒ नायमच्छा॑ सध॒माद॑म् ॥२८॥",
    "index": 28,
    "shloka_num": 28
  },
  {
    "text": "स्तुत॑श्च॒ यास्त्वा॒ वर्ध॑न्ति म॒हे राध॑से नृ॒म्णाय॑ ।\nइन्द्र॑ का॒रिणं॑ वृ॒धन्त॑: ॥२९॥",
    "index": 29,
    "shloka_num": 29
  },
  {
    "text": "गिर॑श्च॒ यास्ते॑ गिर्वाह उ॒क्था च॒ तुभ्यं॒ तानि॑ ।\nस॒त्रा द॑धि॒रे शवां॑सि ॥३०॥",
    "index": 30,
    "shloka_num": 30
  },
  {
    "text": "ए॒वेदे॒ष तु॑विकू॒र्मिर्वाजाँ॒ एको॒ वज्र॑हस्तः ।\nस॒नादमृ॑क्तो दयते ॥३१॥",
    "index": 31,
    "shloka_num": 31
  },
  {
    "text": "हन्ता॑ वृ॒त्रं दक्षि॑णे॒नेन्द्र॑: पु॒रू पु॑रुहू॒तः ।\nम॒हान्म॒हीभि॒: शची॑भिः ॥३२॥",
    "index": 32,
    "shloka_num": 32
  },
  {
    "text": "यस्मि॒न्विश्वा॑श्चर्ष॒णय॑ उ॒त च्यौ॒त्ना ज्रयां॑सि च ।\nअनु॒ घेन्म॒न्दी म॒घोन॑: ॥३३॥",
    "index": 33,
    "shloka_num": 33
  },
  {
    "text": "ए॒ष ए॒तानि॑ चका॒रेन्द्रो॒ विश्वा॒ योऽति॑ शृ॒ण्वे ।\nवा॒ज॒दावा॑ म॒घोना॑म् ॥३४॥",
    "index": 34,
    "shloka_num": 34
  },
  {
    "text": "प्रभ॑र्ता॒ रथं॑ ग॒व्यन्त॑मपा॒काच्चि॒द्यमव॑ति ।\nइ॒नो वसु॒ स हि वोळ्हा॑ ॥३५॥",
    "index": 35,
    "shloka_num": 35
  },
  {
    "text": "सनि॑ता॒ विप्रो॒ अर्व॑द्भि॒र्हन्ता॑ वृ॒त्रं नृभि॒: शूर॑: ।\nस॒त्यो॑ऽवि॒ता वि॒धन्त॑म् ॥३६॥",
    "index": 36,
    "shloka_num": 36
  },
  {
    "text": "यज॑ध्वैनं प्रियमेधा॒ इन्द्रं॑ स॒त्राचा॒ मन॑सा ।\nयो भूत्सोमै॑: स॒त्यम॑द्वा ॥३७॥",
    "index": 37,
    "shloka_num": 37
  },
  {
    "text": "गा॒थश्र॑वसं॒ सत्प॑तिं॒ श्रव॑स्कामं पुरु॒त्मान॑म् ।\nकण्वा॑सो गा॒त वा॒जिन॑म् ॥३८॥",
    "index": 38,
    "shloka_num": 38
  },
  {
    "text": "य ऋ॒ते चि॒द्गास्प॒देभ्यो॒ दात्सखा॒ नृभ्य॒: शची॑वान् ।\nये अ॑स्मि॒न्काम॒मश्रि॑यन् ॥३९॥",
    "index": 39,
    "shloka_num": 39
  },
  {
    "text": "इ॒त्था धीव॑न्तमद्रिवः का॒ण्वं मेध्या॑तिथिम् ।\nमे॒षो भू॒तो॒३ऽभि यन्नय॑: ॥४०॥",
    "index": 40,
    "shloka_num": 40
  },
  {
    "text": "शिक्षा॑ विभिन्दो अस्मै च॒त्वार्य॒युता॒ दद॑त् ।\nअ॒ष्टा प॒रः स॒हस्रा॑ ॥४१॥",
    "index": 41,
    "shloka_num": 41
  },
  {
    "text": "उ॒त सु त्ये प॑यो॒वृधा॑ मा॒की रण॑स्य न॒प्त्या॑ ।\nज॒नि॒त्व॒नाय॑ मामहे ॥४२॥",
    "index": 42,
    "shloka_num": 42
  }
]
