[
  {
    "text": "१० गोतमो राहूगणः । विश्वेदेवाः, (१-२, ८-९ देवाः, १० अदितिः) । जगती, ६ विराट्-स्थाना, ८-१० त्रिष्टुप् ।",
    "index": 0,
    "shloka_num": null
  },
  {
    "text": "आ नो॑ भ॒द्राः क्रत॑वो यन्तु वि॒श्वतो ऽद॑ब्धासो॒ अप॑रीतास उ॒द्भिद॑:  ।",
    "index": 1,
    "shloka_num": null
  },
  {
    "text": "दे॒वा नो॒ यथा॒ सद॒मिद् वृ॒धे अस॒न्नप्रा॑युवो रक्षि॒तारो॑ दि॒वेदि॑वे  ॥१॥",
    "index": 2,
    "shloka_num": 1
  },
  {
    "text": "दे॒वानां॑ भ॒द्रा सु॑म॒तिर्ऋ॑जूय॒तां दे॒वानां॑ रा॒तिर॒भि नो॒ नि व॑र्तताम्  ।",
    "index": 3,
    "shloka_num": null
  },
  {
    "text": "दे॒वानां॑ स॒ख्यमुप॑ सेदिमा व॒यं दे॒वा न॒ आयु॒: प्र ति॑रन्तु जी॒वसे॑  ॥२॥",
    "index": 4,
    "shloka_num": 2
  },
  {
    "text": "तान् पूर्व॑या नि॒विदा॑ हूमहे व॒यं भगं॑ मि॒त्रमदि॑तिं॒ दक्ष॑म॒स्रिध॑म्  ।",
    "index": 5,
    "shloka_num": null
  },
  {
    "text": "अ॒र्य॒मणं॒ वरु॑णं॒ सोम॑म॒श्विना॒ सर॑स्वती नः सु॒भगा॒ मय॑स्करत्  ॥३॥",
    "index": 6,
    "shloka_num": 3
  },
  {
    "text": "तन्नो॒ वातो॑ मयो॒भु वा॑तु भेष॒जं तन्मा॒ता पृ॑थि॒वी तत् पि॒ता द्यौः  ।",
    "index": 7,
    "shloka_num": null
  },
  {
    "text": "तद् ग्रावा॑णः सोम॒सुतो॑ मयो॒भुव॒स्तद॑श्विना शृणुतं धिष्ण्या यु॒वम्  ॥४॥",
    "index": 8,
    "shloka_num": 4
  },
  {
    "text": "तमीशा॑नं॒ जग॑तस्त॒स्थुष॒स्पतिं॑ धियंजि॒न्वमव॑से हूमहे व॒यम्  ।",
    "index": 9,
    "shloka_num": null
  },
  {
    "text": "पू॒षा नो॒ यथा॒ वेद॑सा॒मस॑द् वृ॒धे र॑क्षि॒ता पा॒युरद॑ब्धः स्व॒स्तये॑  ॥५॥",
    "index": 10,
    "shloka_num": 5
  },
  {
    "text": "स्व॒स्ति न॒ इन्द्रो॑ वृ॒द्धश्र॑वाः स्व॒स्ति न॑: पू॒षा वि॒श्ववे॑दाः  ।",
    "index": 11,
    "shloka_num": null
  },
  {
    "text": "स्व॒स्ति न॒स्तार्क्ष्यो॒ अरि॑ष्टनेमिः स्व॒स्ति नो॒ बृह॒स्पति॑र्दधातु  ॥६॥",
    "index": 12,
    "shloka_num": 6
  },
  {
    "text": "पृष॑दश्वा म॒रुत॒: पृश्नि॑मातरः शुभं॒यावा॑नो वि॒दथे॑षु॒ जग्म॑यः  ।",
    "index": 13,
    "shloka_num": null
  },
  {
    "text": "अ॒ग्नि॒जि॒ह्वा मन॑व॒: सूर॑चक्षसो॒ विश्वे॑ नो दे॒वा अव॒सा ग॑मन्नि॒ह  ॥७॥",
    "index": 14,
    "shloka_num": 7
  },
  {
    "text": "भ॒द्रं कर्णे॑भिः शृणुयाम देवा भ॒द्रं प॑श्येमा॒क्षभि॑र्यजत्राः  ।",
    "index": 15,
    "shloka_num": null
  },
  {
    "text": "स्थि॒रैरङ्गै॑स्तुष्टु॒वांस॑स्त॒नूभि॒र्व्य॑शेम दे॒वहि॑तं॒ यदायु॑:  ॥८॥",
    "index": 16,
    "shloka_num": 8
  },
  {
    "text": "श॒तमिन्नु श॒रदो॒ अन्ति॑ देवा॒ यत्रा॑ नश्च॒क्रा ज॒रसं॑ त॒नूना॑म्  ।",
    "index": 17,
    "shloka_num": null
  },
  {
    "text": "पु॒त्रासो॒ यत्र॑ पि॒तरो॒ भव॑न्ति॒ मा नो॑ म॒ध्या री॑रिष॒तायु॒र्गन्तो॑:  ॥९॥",
    "index": 18,
    "shloka_num": 9
  },
  {
    "text": "अदि॑ति॒र्द्यौरदि॑तिर॒न्तरि॑क्ष॒मदि॑तिर्मा॒ता स पि॒ता स पु॒त्रः  ।",
    "index": 19,
    "shloka_num": null
  },
  {
    "text": "विश्वे॑ दे॒वा अदि॑ति॒: पञ्च॒ जना॒ अदि॑तिर्जा॒तमदि॑ति॒र्जनि॑त्वम्  ॥१०॥",
    "index": 20,
    "shloka_num": 10
  }
]
