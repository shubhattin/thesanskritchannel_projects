[
  {
    "text": "६ अयास्य आङ्गिरसः । पवमानः सोमः । गायत्री ।",
    "index": 0,
    "shloka_num": null
  },
  {
    "text": "स प॑वस्व॒ मदा॑य॒ कं नृ॒चक्षा॑ दे॒ववी॑तये ।\nइन्द॒विन्द्रा॑य पी॒तये॑ ॥१॥",
    "index": 1,
    "shloka_num": 1
  },
  {
    "text": "स नो॑ अर्षा॒भि दू॒त्यं१ त्वमिन्द्रा॑य तोशसे ।\nदे॒वान्त्सखि॑भ्य॒ आ वर॑म् ॥२॥",
    "index": 2,
    "shloka_num": 2
  },
  {
    "text": "उ॒त त्वाम॑रु॒णं व॒यं गोभि॑रञ्ज्मो॒ मदा॑य॒ कम् ।\nवि नो॑ रा॒ये दुरो॑ वृधि ॥३॥",
    "index": 3,
    "shloka_num": 3
  },
  {
    "text": "अत्यू॑ प॒वित्र॑मक्रमीद्वा॒जी धुरं॒ न याम॑नि ।\nइन्दु॑र्दे॒वेषु॑ पत्यते ॥४॥",
    "index": 4,
    "shloka_num": 4
  },
  {
    "text": "समी॒ सखा॑यो अस्वर॒न्वने॒ क्रीळ॑न्त॒मत्य॑विम् ।\nइन्दुं॑ ना॒वा अ॑नूषत ॥५॥",
    "index": 5,
    "shloka_num": 5
  },
  {
    "text": "तया॑ पवस्व॒ धार॑या॒ यया॑ पी॒तो वि॒चक्ष॑से ।\nइन्दो॑ स्तो॒त्रे सु॒वीर्य॑म् ॥६॥",
    "index": 6,
    "shloka_num": 6
  }
]
