[
  {
    "text": "१० वसुश्रुत आत्रेयः । अग्निः । पंक्तिः ।",
    "index": 0,
    "shloka_num": null
  },
  {
    "text": "अ॒ग्निं तं म॑न्ये॒ यो वसु॒रस्तं॒ यं यन्ति॑ धे॒नव॑:  ।",
    "index": 1,
    "shloka_num": null
  },
  {
    "text": "अस्त॒मर्व॑न्त आ॒शवोऽस्तं॒ नित्या॑सो वा॒जिन॒ इषं॑ स्तो॒तृभ्य॒ आ भ॑र  ॥१॥",
    "index": 2,
    "shloka_num": 1
  },
  {
    "text": "सो अ॒ग्निर्यो वसु॑र्गृ॒णे सं यमा॒यन्ति॑ धे॒नव॑:  ।",
    "index": 3,
    "shloka_num": null
  },
  {
    "text": "समर्व॑न्तो रघु॒द्रुव॒: सं सु॑जा॒तास॑: सू॒रय॒ इषं॑ स्तो॒तृभ्य॒ आ भ॑र  ॥२॥",
    "index": 4,
    "shloka_num": 2
  },
  {
    "text": "अ॒ग्निर्हि वा॒जिनं॑ वि॒शे ददा॑ति वि॒श्वच॑र्षणिः  ।",
    "index": 5,
    "shloka_num": null
  },
  {
    "text": "अ॒ग्नी रा॒ये स्वा॒भुवं॒ स प्री॒तो या॑ति॒ वार्य॒मिषं॑ स्तो॒तृभ्य॒ आ भ॑र  ॥३॥",
    "index": 6,
    "shloka_num": 3
  },
  {
    "text": "आ ते॑ अग्न इधीमहि द्यु॒मन्तं॑ देवा॒जर॑म्  ।",
    "index": 7,
    "shloka_num": null
  },
  {
    "text": "यद्ध॒ स्या ते॒ पनी॑यसी स॒मिद् दी॒दय॑ति॒ द्यवीषं॑ स्तो॒तृभ्य॒ आ भ॑र  ॥४॥",
    "index": 8,
    "shloka_num": 4
  },
  {
    "text": "आ ते॑ अग्न ऋ॒चा ह॒विः शुक्र॑स्य शोचिषस्पते  ।",
    "index": 9,
    "shloka_num": null
  },
  {
    "text": "सुश्च॑न्द्र॒ दस्म॒ विश्प॑ते॒ हव्य॑वा॒ट् तुभ्यं॑ हूयत॒ इषं॑ स्तो॒तृभ्य॒ आ भ॑र  ॥५॥",
    "index": 10,
    "shloka_num": 5
  },
  {
    "text": "प्रो त्ये अ॒ग्नयो॒ऽग्निषु॒ विश्वं॑ पुष्यन्ति॒ वार्य॑म्  ।",
    "index": 11,
    "shloka_num": null
  },
  {
    "text": "ते हि॑न्विरे॒ त इ॑न्विरे॒ त इ॑षण्यन्त्यानु॒षगिषं॑ स्तो॒तृभ्य॒ आ भ॑र  ॥६॥",
    "index": 12,
    "shloka_num": 6
  },
  {
    "text": "तव॒ त्ये अ॑ग्ने अ॒र्चयो॒ महि॑ व्राधन्त वा॒जिन॑:  ।",
    "index": 13,
    "shloka_num": null
  },
  {
    "text": "ये पत्व॑भिः श॒फानां॑ व्र॒जा भु॒रन्त॒ गोना॒मिषं॑ स्तो॒तृभ्य॒ आ भ॑र  ॥७॥",
    "index": 14,
    "shloka_num": 7
  },
  {
    "text": "नवा॑ नो अग्न॒ आ भ॑र स्तो॒तृभ्य॑: सुक्षि॒तीरिष॑:  ।",
    "index": 15,
    "shloka_num": null
  },
  {
    "text": "ते स्या॑म॒ य आ॑नृ॒चुस्त्वादू॑तासो॒ दमे॑दम॒ इषं॑ स्तो॒तृभ्य॒ आ भ॑र  ॥८॥",
    "index": 16,
    "shloka_num": 8
  },
  {
    "text": "उ॒भे सु॑श्चन्द्र स॒र्पिषो॒ दर्वी॑ श्रीणीष आ॒सनि॑  ।",
    "index": 17,
    "shloka_num": null
  },
  {
    "text": "उ॒तो न॒ उत् पु॑पूर्या उ॒क्थेषु॑ शवसस्पत॒ इषं॑ स्तो॒तृभ्य॒ आ भ॑र  ॥९॥",
    "index": 18,
    "shloka_num": 9
  },
  {
    "text": "ए॒वाँ अ॒ग्निम॑जुर्यमुर्गी॒र्भिर्य॒ज्ञेभि॑रानु॒षक्  ।",
    "index": 19,
    "shloka_num": null
  },
  {
    "text": "दध॑द॒स्मे सु॒वीर्य॑मु॒त त्यदा॒श्वश्व्य॒मिषं॑ स्तो॒तृभ्य॒ आ भ॑र  ॥१०॥",
    "index": 20,
    "shloka_num": 10
  }
]
