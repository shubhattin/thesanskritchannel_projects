[
  {
    "text": "१५ कलि: प्रागाथ:  । इन्द्र:  । प्रगाथ:= ( विषमा बृहती, समा सतोबृहती ), १५ अनुष्टुप्  ।",
    "index": 0,
    "shloka_num": null
  },
  {
    "text": "तरो॑भिर्वो वि॒दद्व॑सु॒मिन्द्रं॑ स॒बाध॑ ऊ॒तये॑  । बृ॒हद्गाय॑न्तः सु॒तसो॑मे अध्व॒रे हु॒वे भरं॒ न का॒रिण॑म्  ॥१॥",
    "index": 1,
    "shloka_num": 1
  },
  {
    "text": "न यं दु॒ध्रा वर॑न्ते॒ न स्थि॒रा मुरो॒ मदे॑ सुशि॒प्रमन्ध॑सः  ।",
    "index": 2,
    "shloka_num": null
  },
  {
    "text": "य आ॒दृत्या॑ शशमा॒नाय॑ सुन्व॒ते दाता॑ जरि॒त्र उ॒क्थ्य॑म्  ॥२॥",
    "index": 3,
    "shloka_num": 2
  },
  {
    "text": "यः श॒क्रो मृ॒क्षो अश्व्यो॒ यो वा॒ कीजो॑ हिर॒ण्यय॑:  । स ऊ॒र्वस्य॑ रेजय॒त्यपा॑वृति॒मिन्द्रो॒ गव्य॑स्य वृत्र॒हा  ॥३॥",
    "index": 4,
    "shloka_num": 3
  },
  {
    "text": "निखा॑तं चि॒द्यः पु॑रुसम्भृ॒तं वसूदिद्वप॑ति दा॒शुषे॑  । व॒ज्री सु॑शि॒प्रो हर्य॑श्व॒ इत्क॑र॒दिन्द्र॒: क्रत्वा॒ यथा॒ वश॑त्  ॥४॥",
    "index": 5,
    "shloka_num": 4
  },
  {
    "text": "यद्वा॒वन्थ॑ पुरुष्टुत पु॒रा चि॑च्छूर नृ॒णाम्  । व॒यं तत्त॑ इन्द्र॒ सं भ॑रामसि य॒ज्ञमु॒क्थं तु॒रं वच॑:  ॥५॥",
    "index": 6,
    "shloka_num": 5
  },
  {
    "text": "सचा॒ सोमे॑षु पुरुहूत वज्रिवो॒ मदा॑य द्युक्ष सोमपाः  । त्वमिद्धि ब्र॑ह्म॒कृते॒ काम्यं॒ वसु॒ देष्ठ॑: सुन्व॒ते भुव॑:  ॥६॥",
    "index": 7,
    "shloka_num": 6
  },
  {
    "text": "व॒यमे॑नमि॒दा ह्योऽपी॑पेमे॒ह व॒ज्रिण॑म्  । तस्मा॑ उ अ॒द्य स॑म॒ना सु॒तं भ॒रा ऽऽनू॒नं भू॑षत श्रु॒ते  ॥७॥",
    "index": 8,
    "shloka_num": 7
  },
  {
    "text": "वृक॑श्चिदस्य वार॒ण उ॑रा॒मथि॒रा व॒युने॑षु भूषति  । सेमं न॒: स्तोमं॑ जुजुषा॒ण आ ग॒हीन्द्र॒ प्र चि॒त्रया॑ धि॒या  ॥८॥",
    "index": 9,
    "shloka_num": 8
  },
  {
    "text": "कदू॒ न्व१स्याकृ॑त॒मिन्द्र॑स्यास्ति॒ पौंस्य॑म्  । केनो॒ नु कं॒ श्रोम॑तेन॒ न शु॑श्रुवे ज॒नुष॒: परि॑ वृत्र॒हा  ॥९॥",
    "index": 10,
    "shloka_num": 9
  },
  {
    "text": "कदू॑ म॒हीरधृ॑ष्टा अस्य॒ तवि॑षी॒: कदु॑ वृत्र॒घ्नो अस्तृ॑तम्  ।",
    "index": 11,
    "shloka_num": null
  },
  {
    "text": "इन्द्रो॒ विश्वा॑न्बेक॒नाटाँ॑ अह॒र्दृश॑ उ॒त क्रत्वा॑ प॒णीँर॒भि  ॥१०॥",
    "index": 12,
    "shloka_num": 10
  },
  {
    "text": "व॒यं घा॑ ते॒ अपू॒र्व्येन्द्र॒ ब्रह्मा॑णि वृत्रहन्  । पु॒रू॒तमा॑सः पुरुहूत वज्रिवो भृ॒तिं न प्र भ॑रामसि  ॥११॥",
    "index": 13,
    "shloka_num": 11
  },
  {
    "text": "पू॒र्वीश्चि॒द्धि त्वे तु॑विकूर्मिन्ना॒शसो॒ हव॑न्त इन्द्रो॒तय॑:  । ति॒रश्चि॑द॒र्यः सव॒ना व॑सो गहि॒ शवि॑ष्ठ श्रु॒धि मे॒ हव॑म्  ॥१२॥",
    "index": 14,
    "shloka_num": 12
  },
  {
    "text": "व॒यं घा॑ ते॒ त्वे इद्विन्द्र॒ विप्रा॒ अपि॑ ष्मसि  । न॒हि त्वद॒न्यः पु॑रुहूत॒ कश्च॒न मघ॑व॒न्नस्ति॑ मर्डि॒ता  ॥१३॥",
    "index": 15,
    "shloka_num": 13
  },
  {
    "text": "त्वं नो॑ अ॒स्या अम॑तेरु॒त क्षु॒धो॒३ऽभिश॑स्ते॒रव॑ स्पृधि  ।",
    "index": 16,
    "shloka_num": null
  },
  {
    "text": "त्वं न॑ ऊ॒ती तव॑ चि॒त्रया॑ धि॒या शिक्षा॑ शचिष्ठ गातु॒वित्  ॥१४॥",
    "index": 17,
    "shloka_num": 14
  },
  {
    "text": "सोम॒ इद्व॑: सु॒तो अ॑स्तु॒ कल॑यो॒ मा बि॑भीतन  । अपेदे॒ष ध्व॒स्माय॑ति स्व॒यं घै॒षो अपा॑यति  ॥१५॥",
    "index": 18,
    "shloka_num": 15
  }
]
