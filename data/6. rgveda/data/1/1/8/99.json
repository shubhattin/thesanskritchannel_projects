[
  {
    "text": "(१२) १-३, ६-१२ नेमो भार्गव:, ४-५ इन्द्र:  । इन्द्र:, ८ सुपर्ण:, ९ वज्रो वा, १०-११ वाक्  । त्रिष्टुप् , ६ जगती , ७-९ अनुष्टुप्  ।",
    "index": 0,
    "shloka_num": null
  },
  {
    "text": "अ॒यं त॑ एमि त॒न्वा॑ पु॒रस्ता॒द्विश्वे॑ दे॒वा अ॒भि मा॑ यन्ति प॒श्चात्  ।",
    "index": 1,
    "shloka_num": null
  },
  {
    "text": "य॒दा मह्यं॒ दीध॑रो भा॒गमि॒न्द्राऽऽदिन्मया॑ कृणवो वी॒र्या॑णि  ॥१॥",
    "index": 2,
    "shloka_num": 1
  },
  {
    "text": "दधा॑मि ते॒ मधु॑नो भ॒क्षमग्रे॑ हि॒तस्ते॑ भा॒गः सु॒तो अ॑स्तु॒ सोम॑:  ।",
    "index": 3,
    "shloka_num": null
  },
  {
    "text": "अस॑श्च॒ त्वं द॑क्षिण॒तः सखा॒ मेऽधा॑ वृ॒त्राणि॑ जङ्घनाव॒ भूरि॑  ॥२॥",
    "index": 4,
    "shloka_num": 2
  },
  {
    "text": "प्र सु स्तोमं॑ भरत वाज॒यन्त॒ इन्द्रा॑य स॒त्यं यदि॑ स॒त्यमस्ति॑  ।",
    "index": 5,
    "shloka_num": null
  },
  {
    "text": "नेन्द्रो॑ अ॒स्तीति॒ नेम॑ उ त्व आह॒ क ईं॑ ददर्श॒ कम॒भि ष्ट॑वाम  ॥३॥",
    "index": 6,
    "shloka_num": 3
  },
  {
    "text": "अ॒यम॑स्मि जरित॒: पश्य॑ मे॒ह विश्वा॑ जा॒तान्य॒भ्य॑स्मि म॒ह्ना  ।",
    "index": 7,
    "shloka_num": null
  },
  {
    "text": "ऋ॒तस्य॑ मा प्र॒दिशो॑ वर्धयन्त्यादर्दि॒रो भुव॑ना दर्दरीमि  ॥४॥",
    "index": 8,
    "shloka_num": 4
  },
  {
    "text": "आ यन्मा॑ वे॒ना अरु॑हन्नृ॒तस्यँ॒ एक॒मासी॑नं हर्य॒तस्य॑ पृ॒ष्ठे  ।",
    "index": 9,
    "shloka_num": null
  },
  {
    "text": "मन॑श्चिन्मे हृ॒द आ प्रत्य॑वोच॒दचि॑क्रद॒ञ्छिशु॑मन्त॒: सखा॑यः  ॥५॥",
    "index": 10,
    "shloka_num": 5
  },
  {
    "text": "विश्वेत्ता ते॒ सव॑नेषु प्र॒वाच्या॒ या च॒कर्थ॑ मघवन्निन्द्र सुन्व॒ते  ।",
    "index": 11,
    "shloka_num": null
  },
  {
    "text": "पारा॑वतं॒ यत्पु॑रुसम्भृ॒तं वस्व॒पावृ॑णोः शर॒भाय॒ ऋषि॑बन्धवे  ॥६॥",
    "index": 12,
    "shloka_num": 6
  },
  {
    "text": "प्र नू॒नं धा॑वता॒ पृथ॒ङ्नेह यो वो॒ अवा॑वरीत्  । नि षीं॑ वृ॒त्रस्य॒ मर्म॑णि॒ वज्र॒मिन्द्रो॑ अपीपतत्  ॥७॥",
    "index": 13,
    "shloka_num": 7
  },
  {
    "text": "मनो॑जवा॒ अय॑मान आय॒सीम॑तर॒त्पुर॑म्  । दिवं॑ सुप॒र्णो ग॒त्वाय॒ सोमं॑ व॒ज्रिण॒ आभ॑रत्  ॥८॥",
    "index": 14,
    "shloka_num": 8
  },
  {
    "text": "स॒मु॒द्रे अ॒न्तः श॑यत उ॒द्ना वज्रो॑ अ॒भीवृ॑तः  । भर॑न्त्यस्मै सं॒यत॑: पु॒रःप्र॑स्रवणा ब॒लिम्  ॥९॥",
    "index": 15,
    "shloka_num": 9
  },
  {
    "text": "यद्वाग्वद॑न्त्यविचेत॒नानि॒ राष्ट्री॑ दे॒वानां॑ निष॒साद॑ म॒न्द्रा  ।",
    "index": 16,
    "shloka_num": null
  },
  {
    "text": "चत॑स्र॒ ऊर्जं॑ दुदुहे॒ पयां॑सि॒ क्व॑ स्विदस्याः पर॒मं ज॑गाम  ॥१०॥",
    "index": 17,
    "shloka_num": 10
  },
  {
    "text": "दे॒वीं वाच॑मजनयन्त दे॒वास्तां वि॒श्वरू॑पाः प॒शवो॑ वदन्ति  ।",
    "index": 18,
    "shloka_num": null
  },
  {
    "text": "सा नो॑ म॒न्द्रेष॒मूर्जं॒ दुहा॑ना धे॒नुर्वाग॒स्मानुप॒ सुष्टु॒तैतु॑  ॥११॥",
    "index": 19,
    "shloka_num": 11
  },
  {
    "text": "सखे॑ विष्णो वित॒रं वि क्र॑मस्व॒ द्यौर्दे॒हि लो॒कं वज्रा॑य वि॒ष्कभे॑  ।",
    "index": 20,
    "shloka_num": null
  },
  {
    "text": "हना॑व वृ॒त्रं रि॒णचा॑व॒ सिन्धू॒निन्द्र॑स्य यन्तु प्रस॒वे विसृ॑ष्टाः  ॥१२॥",
    "index": 21,
    "shloka_num": 12
  }
]
