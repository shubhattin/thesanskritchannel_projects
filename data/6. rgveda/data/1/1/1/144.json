[
  {
    "text": "७ दीर्घतमा औचथ्यः । अग्निः । जगती ।",
    "index": 0,
    "shloka_num": null
  },
  {
    "text": "एति॒ प्र होता॑ व्र॒तम॑स्य मा॒ययो॒र्ध्वां दधा॑न॒: शुचि॑पेशसं॒ धिय॑म्  ।",
    "index": 1,
    "shloka_num": null
  },
  {
    "text": "अ॒भि स्रुच॑: क्रमते दक्षिणा॒वृतो॒ या अ॑स्य॒ धाम॑ प्रथ॒मं ह॒ निंस॑ते  ॥१॥",
    "index": 2,
    "shloka_num": 1
  },
  {
    "text": "अ॒भीमृ॒तस्य॑ दो॒हना॑ अनूषत॒ योनौ॑ दे॒वस्य॒ सद॑ने॒ परी॑वृताः  ।",
    "index": 3,
    "shloka_num": null
  },
  {
    "text": "अ॒पामु॒पस्थे॒ विभृ॑तो॒ यदाव॑स॒दध॑ स्व॒धा अ॑धय॒द् याभि॒रीय॑ते  ॥२॥",
    "index": 4,
    "shloka_num": 2
  },
  {
    "text": "युयू॑षत॒: सव॑यसा॒ तदिद् वपु॑: समा॒नमर्थं॑ वि॒तरि॑त्रता मि॒थः  ।",
    "index": 5,
    "shloka_num": null
  },
  {
    "text": "आदीं॒ भगो॒ न हव्य॒: सम॒स्मदा वोह्लु॒र्न र॒श्मीन् त्सम॑यंस्त॒ सार॑थिः  ॥३॥",
    "index": 6,
    "shloka_num": 3
  },
  {
    "text": "यमीं॒ द्वा सव॑यसा सप॒र्यत॑: समा॒ने योना॑ मिथु॒ना समो॑कसा  ।",
    "index": 7,
    "shloka_num": null
  },
  {
    "text": "दिवा॒ न नक्तं॑ पलि॒तो युवा॑जनि पु॒रू चर॑न्न॒जरो॒ मानु॑षा यु॒गा  ॥४॥",
    "index": 8,
    "shloka_num": 4
  },
  {
    "text": "तमीं॑ हिन्वन्ति धी॒तयो॒ दश॒ व्रिशो॑ दे॒वं मर्ता॑स ऊ॒तये॑ हवामहे  ।",
    "index": 9,
    "shloka_num": null
  },
  {
    "text": "धनो॒रधि॑ प्र॒वत॒ आ स ऋ॑ण्वत्यभि॒व्रज॑द्भिर्व॒युना॒ नवा॑धित  ॥५॥",
    "index": 10,
    "shloka_num": 5
  },
  {
    "text": "त्वं ह्य॑ग्ने दि॒व्यस्य॒ राज॑सि॒ त्वं पार्थि॑वस्य पशु॒पा इ॑व॒ त्मना॑  ।",
    "index": 11,
    "shloka_num": null
  },
  {
    "text": "एनी॑ त ए॒ते बृ॑ह॒ती अ॑भि॒श्रिया॑ हिर॒ण्ययी॒ वक्व॑री ब॒र्हिरा॑शाते  ॥६॥",
    "index": 12,
    "shloka_num": 6
  },
  {
    "text": "अग्ने॑ जु॒षस्व॒ प्रति॑ हर्य॒ तद् वचो॒ मन्द्र॒ स्वधा॑व॒ ऋत॑जात॒ सुक्र॑तो  ।",
    "index": 13,
    "shloka_num": null
  },
  {
    "text": "यो वि॒श्वत॑: प्र॒त्यङ्ङसि॑ दर्श॒तो र॒ण्वः संदृ॑ष्टौ पितु॒माँ इ॑व॒ क्षय॑:  ॥७॥",
    "index": 14,
    "shloka_num": 7
  }
]
