[
  {
    "text": "७ श्यावाश्व आत्रेय:  । इन्द्र:  । शक्वरी, ७ महापंक्ति:  ।",
    "index": 0,
    "shloka_num": null
  },
  {
    "text": "अ॒वि॒तासि॑ सुन्व॒तो वृ॒क्तब॑र्हिष॒: पिबा॒ सोमं॒ मदा॑य॒ कं श॑तक्रतो  ।",
    "index": 1,
    "shloka_num": null
  },
  {
    "text": "यं ते॑ भा॒गमधा॑रय॒न्विश्वा॑: सेहा॒नः पृत॑ना उ॒रु ज्रय॒: सम॑प्सु॒जिन्म॒रुत्वाँ॑ इन्द्र सत्पते  ॥१॥",
    "index": 2,
    "shloka_num": 1
  },
  {
    "text": "प्राव॑ स्तो॒तारं॑ मघव॒न्नव॒ त्वां पिबा॒ सोमं॒ मदा॑य॒ कं श॑तक्रतो  ।",
    "index": 3,
    "shloka_num": null
  },
  {
    "text": "यं ते॑ भा॒गमधा॑रय॒न्विश्वा॑: सेहा॒नः पृत॑ना उ॒रु ज्रय॒: सम॑प्सु॒जिन्म॒रुत्वाँ॑ इन्द्र सत्पते  ॥२॥",
    "index": 4,
    "shloka_num": 2
  },
  {
    "text": "ऊ॒र्जा दे॒वाँ अव॒स्योज॑सा॒ त्वां पिबा॒ सोमं॒ मदा॑य॒ कं श॑तक्रतो  ।",
    "index": 5,
    "shloka_num": null
  },
  {
    "text": "यं ते॑ भा॒गमधा॑रय॒न्विश्वा॑: सेहा॒नः पृत॑ना उ॒रु ज्रय॒: सम॑प्सु॒जिन्म॒रुत्वाँ॑ इन्द्र सत्पते  ॥३॥",
    "index": 6,
    "shloka_num": 3
  },
  {
    "text": "ज॒नि॒ता दि॒वो ज॑नि॒ता पृ॑थि॒व्याः पिबा॒ सोमं॒ मदा॑य॒ कं श॑तक्रतो  ।",
    "index": 7,
    "shloka_num": null
  },
  {
    "text": "यं ते॑ भा॒गमधा॑रय॒न्विश्वा॑: सेहा॒नः पृत॑ना उ॒रु ज्रय॒: सम॑प्सु॒जिन्म॒रुत्वाँ॑ इन्द्र सत्पते  ॥४॥",
    "index": 8,
    "shloka_num": 4
  },
  {
    "text": "ज॒नि॒ताश्वा॑नां जनि॒ता गवा॑मसि॒ पिबा॒ सोमं॒ मदा॑य॒ कं श॑तक्रतो  ।",
    "index": 9,
    "shloka_num": null
  },
  {
    "text": "यं ते॑ भा॒गमधा॑रय॒न्विश्वा॑: सेहा॒नः पृत॑ना उ॒रु ज्रय॒: सम॑प्सु॒जिन्म॒रुत्वाँ॑ इन्द्र सत्पते  ॥५॥",
    "index": 10,
    "shloka_num": 5
  },
  {
    "text": "अत्री॑णां॒ स्तोम॑मद्रिवो म॒हस्कृ॑धि॒ पिबा॒ सोमं॒ मदा॑य॒ कं श॑तक्रतो  ।",
    "index": 11,
    "shloka_num": null
  },
  {
    "text": "यं ते॑ भा॒गमधा॑रय॒न्विश्वा॑: सेहा॒नः पृत॑ना उ॒रु ज्रय॒: सम॑प्सु॒जिन्म॒रुत्वाँ॑ इन्द्र सत्पते  ॥६॥",
    "index": 12,
    "shloka_num": 6
  },
  {
    "text": "श्या॒वाश्व॑स्य सुन्व॒तस्तथा॑ शृणु॒ यथाशृ॑णो॒रत्रे॒: कर्मा॑णि कृण्व॒तः  ।",
    "index": 13,
    "shloka_num": null
  },
  {
    "text": "प्र त्र॒सद॑स्युमाविथ॒ त्वमेक॒ इन्नृ॒षाह्य॒ इन्द्र॒ ब्रह्मा॑णि व॒र्धय॑न्  ॥७॥",
    "index": 14,
    "shloka_num": 7
  }
]
