[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "चतुरशीतितमम् दशकम्",
        "index": 1,
        "shloka_num": null
    },
    {
        "text": "समन्तपञ्चक यात्रा बन्धुमित्रादि समागम: च",
        "index": 2,
        "shloka_num": null
    },
    {
        "text": "क्वचिदथ तपनोपरागकाले पुरि निदधत् कृतवर्मकामसूनू ।",
        "index": 3,
        "shloka_num": null
    },
    {
        "text": "यदुकुलमहिलावृत: सुतीर्थं समुपगतोऽसि समन्तपञ्चकाख्यम् ॥१॥",
        "index": 4,
        "shloka_num": 1
    },
    {
        "text": "बहुतरजनताहिताय तत्र त्वमपि पुनन् विनिमज्य तीर्थतोयम् ।\nद्विजगणपरिमुक्तवित्तराशि: सममिलथा: कुरुपाण्डवादिमित्रै: ॥२॥",
        "index": 5,
        "shloka_num": 2
    },
    {
        "text": "तव खलु दयिताजनै: समेता द्रुपदसुता त्वयि गाढभक्तिभारा ।\nतदुदितभवदाहृतिप्रकारै: अतिमुमुदे सममन्यभामिनीभि: ॥३॥",
        "index": 6,
        "shloka_num": 3
    },
    {
        "text": "तदनु च भगवन् निरीक्ष्य गोपानतिकुतुकादुपगम्य मानयित्वा।\nचिरतरविरहातुराङ्गरेखा: पशुपवधू: सरसं त्वमन्वयासी: ॥४॥",
        "index": 7,
        "shloka_num": 4
    },
    {
        "text": "सपदि च भवदीक्षणोत्सवेन प्रमुषितमानहृदां नितम्बिनीनाम् ।\nअतिरसपरिमुक्तकञ्चुलीके परिचयहृद्यतरे कुचे न्यलैषी: ॥५॥",
        "index": 8,
        "shloka_num": 5
    },
    {
        "text": "रिपुजनकलहै: पुन: पुनर्मे समुपगतैरियती विलम्बनाऽभूत् ।\nइति कृतपरिरम्भणेत्वयि द्राक् अतिविवशा खलु राधिका निलिल्ये ॥६॥",
        "index": 9,
        "shloka_num": 6
    },
    {
        "text": "अपगतविरहव्यथास्तदा ता रहसि विधाय ददाथ तत्त्वबोधम् ।\nपरमसुखचिदात्मकोऽहमात्मेत्युदयतु व: स्फुटमेव चेतसीति ॥७॥",
        "index": 10,
        "shloka_num": 7
    },
    {
        "text": "सुखरसपरिमिश्रितो वियोग: किमपि पुराऽभवदुद्धवोपदेशै: ।\nसमभवदमुत: परं तु तासां परमसुखैक्यमयी भवद्विचिन्ता ॥८॥",
        "index": 11,
        "shloka_num": 8
    },
    {
        "text": "मुनिवरनिवहैस्तवाथ पित्रा दुरितशमाय शुभानि पृच्छ्यमानै: ।\nत्वयि सति किमिदं शुभान्तरैरित्युरुहसितैरपि याजितस्तदाऽसौ ॥९॥",
        "index": 12,
        "shloka_num": 9
    },
    {
        "text": "सुमहति यजने वितायमाने प्रमुदितमित्रजने सहैव गोपा: ।\nयदुजनमहितास्त्रिमासमात्रं भवदनुषङ्गरसं पुरेव भेजु : ॥१०॥",
        "index": 13,
        "shloka_num": 10
    },
    {
        "text": "व्यपगमसमये समेत्य राधां दृढमुपगूह्य निरीक्ष्य वीतखेदाम् ।\nप्रमुदितहृदय: पुरं प्रयात: पवनपुरेश्वर पाहि मां गदेभ्य: ॥११॥",
        "index": 14,
        "shloka_num": 11
    }
]