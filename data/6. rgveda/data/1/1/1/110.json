[
  {
    "text": "९ कुत्स आङ्गिरसः । ऋभवः । जगती, ५, ९ त्रिष्टुप् ।",
    "index": 0,
    "shloka_num": null
  },
  {
    "text": "त॒तं मे॒ अप॒स्तदु॑ तायते॒ पुन॒: स्वादि॑ष्ठा धी॒तिरु॒चथा॑य शस्यते ।",
    "index": 1,
    "shloka_num": null
  },
  {
    "text": "अ॒यं स॑मु॒द्र इ॒ह वि॒श्वदे॑व्य॒: स्वाहा॑कृतस्य॒ समु॑ तृप्णुत ऋभवः ॥१॥",
    "index": 2,
    "shloka_num": 1
  },
  {
    "text": "आ॒भो॒गयं॒ प्र यदि॒च्छन्त॒ ऐत॒नापा॑का॒: प्राञ्चो॒ मम॒ के चि॑दा॒पय॑: ।",
    "index": 3,
    "shloka_num": null
  },
  {
    "text": "सौध॑न्वनासश्चरि॒तस्य॑ भू॒मनाग॑च्छत सवि॒तुर्दा॒शुषो॑ गृ॒हम् ॥२॥",
    "index": 4,
    "shloka_num": 2
  },
  {
    "text": "तत् स॑वि॒ता वो॑ऽमृत॒त्वमासु॑व॒दगो॑ह्यं॒ यच्छ्र॒वय॑न्त॒ ऐत॑न ।",
    "index": 5,
    "shloka_num": null
  },
  {
    "text": "त्यं चि॑च्चम॒समसु॑रस्य॒ भक्ष॑ण॒मेकं॒ सन्त॑मकृणुता॒ चतु॑र्वयम् ॥३॥",
    "index": 6,
    "shloka_num": 3
  },
  {
    "text": "वि॒ष्ट्वी शमी॑ तरणि॒त्वेन॑ वा॒घतो॒ मर्ता॑स॒: सन्तो॑ अमृत॒त्वमा॑नशुः ।",
    "index": 7,
    "shloka_num": null
  },
  {
    "text": "सौ॒ध॒न्व॒ना ऋ॒भव॒: सूर॑चक्षसः संवत्स॒रे सम॑पृच्यन्त धी॒तिभि॑: ॥४॥",
    "index": 8,
    "shloka_num": 4
  },
  {
    "text": "क्षेत्र॑मिव॒ वि म॑मु॒स्तेज॑नेनँ॒ एकं॒ पात्र॑मृ॒भवो॒ जेह॑मानम् ।",
    "index": 9,
    "shloka_num": null
  },
  {
    "text": "उप॑स्तुता उप॒मं नाध॑माना॒ अम॑र्त्येषु॒ श्रव॑ इ॒च्छमा॑नाः ॥५॥",
    "index": 10,
    "shloka_num": 5
  },
  {
    "text": "आ म॑नी॒षाम॒न्तरि॑क्षस्य॒ नृभ्य॑: स्रु॒चेव॑ घृ॒तं जु॑हवाम वि॒द्मना॑ ।",
    "index": 11,
    "shloka_num": null
  },
  {
    "text": "त॒र॒णि॒त्वा ये पि॒तुर॑स्य सश्चि॒र ऋ॒भवो॒ वाज॑मरुहन् दि॒वो रज॑: ॥६॥",
    "index": 12,
    "shloka_num": 6
  },
  {
    "text": "ऋ॒भुर्न॒ इन्द्र॒: शव॑सा॒ नवी॑यानृ॒भुर्वाजे॑भि॒र्वसु॑भि॒र्वसु॑र्द॒दिः ।",
    "index": 13,
    "shloka_num": null
  },
  {
    "text": "यु॒ष्माकं॑ देवा॒ अव॒साह॑नि प्रि॒ये॒ ३ ऽभि ति॑ष्ठेम पृत्सु॒तीरसु॑न्वताम् ॥७॥",
    "index": 14,
    "shloka_num": 7
  },
  {
    "text": "निश्चर्म॑ण ऋभवो॒ गाम॑पिंशत॒ सं व॒त्सेना॑सृजता मा॒तरं॒ पुन॑: ।",
    "index": 15,
    "shloka_num": null
  },
  {
    "text": "सौध॑न्वनासः स्वप॒स्यया॑ नरो॒ जिव्री॒ युवा॑ना पि॒तरा॑कृणोतन ॥८॥",
    "index": 16,
    "shloka_num": 8
  },
  {
    "text": "वाजे॑भिर्नो॒ वाज॑सातावविड्ढ्यृभु॒माँ इ॑न्द्र चि॒त्रमा द॑र्षि॒ राध॑: ।",
    "index": 17,
    "shloka_num": null
  },
  {
    "text": "तन्नो॑ मि॒त्रो वरु॑णो मामहन्ता॒मदि॑ति॒: सिन्धु॑: पृथि॒वी उ॒त द्यौः ॥९॥",
    "index": 18,
    "shloka_num": 9
  }
]
