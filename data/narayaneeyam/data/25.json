[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "पञ्चविंशम् दशकम्",
        "index": 2,
        "shloka_num": null
    },
    {
        "text": "नरसिंह अवतार:",
        "index": 3,
        "shloka_num": null
    },
    {
        "text": "स्तंभे घट्टयतो हिरण्यकशिपो: कर्णौ समाचूर्णयन्\nआघूर्णज्जगदण्डकुण्डकुहरो घोरस्तवाभूद्रव: ।\nश्रुत्वा यं किल दैत्यराजहृदये पूर्वं कदाप्यश्रुतं\nकम्प: कश्चन संपपात चलितोऽप्यम्भोजभूर्विष्टरात् ॥१॥",
        "index": 4,
        "shloka_num": 1
    },
    {
        "text": "दैत्ये दिक्षु विसृष्टचक्षुषि महासंरम्भिणि स्तम्भत:\nसम्भूतं न मृगात्मकं न मनुजाकारं वपुस्ते विभो ।\nकिं किं भीषणमेतदद्भुतमिति व्युद्भ्रान्तचित्तेऽसुरे\nविस्फूर्ज्जद्धवलोग्ररोमविकसद्वर्ष्मा समाजृम्भथा: ॥२॥",
        "index": 5,
        "shloka_num": 2
    },
    {
        "text": "तप्तस्वर्णसवर्णघूर्णदतिरूक्षाक्षं सटाकेसर-\nप्रोत्कम्पप्रनिकुम्बितांबरमहो जीयात्तवेदं वपु: ।\nव्यात्तव्याप्तमहादरीसखमुखं खड्गोग्रवल्गन्महा-\nजिह्वानिर्गमदृश्यमानसुमहादंष्ट्रायुगोड्डामरम् ॥३॥",
        "index": 6,
        "shloka_num": 3
    },
    {
        "text": "उत्सर्पद्वलिभङ्गभीषणहनु ह्रस्वस्थवीयस्तर-\nग्रीवं पीवरदोश्शतोद्गतनखक्रूरांशुदूरोल्बणम् ।\nव्योमोल्लङ्घि घनाघनोपमघनप्रध्वाननिर्धावित-\nस्पर्धालुप्रकरं नमामि भवतस्तन्नारसिंहं वपु: ॥४॥",
        "index": 7,
        "shloka_num": 4
    },
    {
        "text": "नूनं विष्णुरयं निहन्म्यमुमिति भ्राम्यद्गदाभीषणं\nदैत्येन्द्रं समुपाद्रवन्तमधृथा दोर्भ्यां पृथुभ्याममुम् ।\nवीरो निर्गलितोऽथ खड्गफलके गृह्णन्विचित्रश्रमान्\nव्यावृण्वन् पुनरापपात भुवनग्रासोद्यतं त्वामहो ॥५॥",
        "index": 8,
        "shloka_num": 5
    },
    {
        "text": "भ्राम्यन्तं दितिजाधमं पुनरपि प्रोद्गृह्य दोर्भ्यां जवात्\nद्वारेऽथोरुयुगे निपात्य नखरान् व्युत्खाय वक्षोभुवि ।\nनिर्भिन्दन्नधिगर्भनिर्भरगलद्रक्ताम्बु बद्धोत्सवं\nपायं पायमुदैरयो बहु जगत्संहारिसिंहारवान् ॥६॥",
        "index": 9,
        "shloka_num": 6
    },
    {
        "text": "त्यक्त्वा तं हतमाशु रक्तलहरीसिक्तोन्नमद्वर्ष्मणि\nप्रत्युत्पत्य समस्तदैत्यपटलीं चाखाद्यमाने त्वयि ।\nभ्राम्यद्भूमि विकम्पिताम्बुधिकुलं व्यालोलशैलोत्करं\nप्रोत्सर्पत्खचरं चराचरमहो दु:स्थामवस्थां दधौ ॥७॥",
        "index": 10,
        "shloka_num": 7
    },
    {
        "text": "तावन्मांसवपाकरालवपुषं घोरान्त्रमालाधरं\nत्वां मध्येसभमिद्धकोपमुषितं दुर्वारगुर्वारवम् ।\nअभ्येतुं न शशाक कोपि भुवने दूरे स्थिता भीरव:\nसर्वे शर्वविरिञ्चवासवमुखा: प्रत्येकमस्तोषत ॥८॥",
        "index": 11,
        "shloka_num": 8
    },
    {
        "text": "भूयोऽप्यक्षतरोषधाम्नि भवति ब्रह्माज्ञया बालके\nप्रह्लादे पदयोर्नमत्यपभये कारुण्यभाराकुल: ।\nशान्तस्त्वं करमस्य मूर्ध्नि समधा: स्तोत्रैरथोद्गायत:\nतस्याकामधियोऽपि तेनिथ वरं लोकाय चानुग्रहम् ॥९॥",
        "index": 12,
        "shloka_num": 9
    },
    {
        "text": "एवं नाटितरौद्रचेष्टित विभो श्रीतापनीयाभिध-\nश्रुत्यन्तस्फुटगीतसर्वमहिमन्नत्यन्तशुद्धाकृते ।\nतत्तादृङ्निखिलोत्तरं पुनरहो कस्त्वां परो लङ्घयेत्\nप्रह्लादप्रिय हे मरुत्पुरपते सर्वामयात्पाहि माम् ॥१०॥",
        "index": 13,
        "shloka_num": 10
    }
]