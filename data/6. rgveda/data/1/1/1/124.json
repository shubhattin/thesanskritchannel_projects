[
  {
    "text": "१३ कक्षीवान् दैर्घतमस औशिजः । उषाः  । त्रिष्टुप् ।",
    "index": 0,
    "shloka_num": null
  },
  {
    "text": "उ॒षा उ॒च्छन्ती॑ समिधा॒ने अ॒ग्ना उ॒द्यन्त्सूर्य॑ उर्वि॒या ज्योति॑रश्रेत्  ।",
    "index": 1,
    "shloka_num": null
  },
  {
    "text": "दे॒वो नो॒ अत्र॑ सवि॒ता न्वर्थं॒ प्रासा॑वीद् द्वि॒पत् प्र चतु॑ष्पदि॒त्यै  ॥१॥",
    "index": 2,
    "shloka_num": 1
  },
  {
    "text": "अमि॑नती॒ दैव्या॑नि व्र॒तानि॑ प्रमिन॒ती म॑नु॒ष्या॑ यु॒गानि॑  ।",
    "index": 3,
    "shloka_num": null
  },
  {
    "text": "ई॒युषी॑णामुप॒मा शश्व॑तीनामायती॒नां प्र॑थ॒मोषा व्य॑द्यौत्  ॥२॥",
    "index": 4,
    "shloka_num": 2
  },
  {
    "text": "ए॒षा दि॒वो दु॑हि॒ता प्रत्य॑दर्शि॒ ज्योति॒र्वसा॑ना सम॒ना पु॒रस्ता॑त्  ।",
    "index": 5,
    "shloka_num": null
  },
  {
    "text": "ऋ॒तस्य॒ पन्था॒मन्वे॑ति सा॒धु प्र॑जान॒तीव॒ न दिशो॑ मिनाति  ॥३॥",
    "index": 6,
    "shloka_num": 3
  },
  {
    "text": "उपो॑ अदर्शि शु॒न्ध्युवो॒ न वक्षो॑ नो॒धा इ॑वा॒विर॑कृत प्रि॒याणि॑  ।",
    "index": 7,
    "shloka_num": null
  },
  {
    "text": "अ॒द्म॒सन्न स॑स॒तो बो॒धय॑न्ती शश्वत्त॒मागा॒त् पुन॑रे॒युषी॑णाम्  ॥४॥",
    "index": 8,
    "shloka_num": 4
  },
  {
    "text": "पूर्वे॒ अर्धे॒ रज॑सो अ॒प्त्यस्य॒ गवां॒ जनि॑त्र्यकृत॒ प्र के॒तुम्  ।",
    "index": 9,
    "shloka_num": null
  },
  {
    "text": "व्यु॑ प्रथते वित॒रं वरी॑य॒ ओभा पृ॒णन्ती॑ पि॒त्रोरु॒पस्था॑  ॥५॥",
    "index": 10,
    "shloka_num": 5
  },
  {
    "text": "ए॒वेदे॒षा पु॑रु॒तमा॑ दृ॒शे कं नाजा॑मिं॒ न परि॑ वृणक्ति जा॒मिम्  ।",
    "index": 11,
    "shloka_num": null
  },
  {
    "text": "अ॒रे॒पसा॑ त॒न्वा॒ ३ शाश॑दाना॒ नार्भा॒दीष॑ते॒ न म॒हो वि॑भा॒ती  ॥६॥",
    "index": 12,
    "shloka_num": 6
  },
  {
    "text": "अ॒भ्रा॒तेव॑ पुं॒स ए॑ति प्रती॒ची ग॑र्ता॒रुगि॑व स॒नये॒ धना॑नाम्  ।",
    "index": 13,
    "shloka_num": null
  },
  {
    "text": "जा॒येव॒ पत्य॑ उश॒ती सु॒वासा॑ उ॒षा ह॒स्रेव॒ नि रि॑णीते॒ अप्स॑:  ॥७॥",
    "index": 14,
    "shloka_num": 7
  },
  {
    "text": "स्वसा॒ स्वस्रे॒ ज्याय॑स्यै॒ योनि॑मारै॒गपै॑त्यस्याः प्रति॒चक्ष्ये॑व  ।",
    "index": 15,
    "shloka_num": null
  },
  {
    "text": "व्यु॒च्छन्ती॑ र॒श्मिभि॒: सूर्य॑स्या॒ञ्ज्य॑ङ्क्ते समन॒गा इ॑व॒ व्राः  ॥८॥",
    "index": 16,
    "shloka_num": 8
  },
  {
    "text": "आ॒सां पूर्वा॑सा॒मह॑सु॒ स्वसॄ॑णा॒मप॑रा॒ पूर्वा॑म॒भ्ये॑ति प॒श्चात्  ।",
    "index": 17,
    "shloka_num": null
  },
  {
    "text": "ताः प्र॑त्न॒वन्नव्य॑सीर्नू॒नम॒स्मे रे॒वदु॑च्छन्तु सु॒दिना॑ उ॒षास॑:  ॥९॥",
    "index": 18,
    "shloka_num": 9
  },
  {
    "text": "प्र बो॑धयोषः पृण॒तो म॑घो॒न्यबु॑ध्यमानाः प॒णय॑: ससन्तु  ।",
    "index": 19,
    "shloka_num": null
  },
  {
    "text": "रे॒वदु॑च्छ म॒घव॑द्भ्यो मघोनि रे॒वत् स्तो॒त्रे सू॑नृते जा॒रय॑न्ती  ॥१०॥",
    "index": 20,
    "shloka_num": 10
  },
  {
    "text": "अवे॒यम॑श्वैद् युव॒तिः पु॒रस्ता॑द् यु॒ङ्क्ते गवा॑मरु॒णाना॒मनी॑कम्  ।",
    "index": 21,
    "shloka_num": null
  },
  {
    "text": "वि नू॒नमु॑च्छा॒दस॑ति॒ प्र के॒तुर्गृ॒हंगृ॑ह॒मुप॑ तिष्ठाते अ॒ग्निः  ॥११॥",
    "index": 22,
    "shloka_num": 11
  },
  {
    "text": "उत् ते॒ वय॑श्चिद् वस॒तेर॑पप्त॒न् नर॑श्च॒ ये पि॑तु॒भाजो॒ व्यु॑ष्टौ  ।",
    "index": 23,
    "shloka_num": null
  },
  {
    "text": "अ॒मा स॒ते व॑हसि॒ भूरि॑ वा॒ममुषो॑ देवि दा॒शुषे॒ मर्त्या॑य  ॥१२॥",
    "index": 24,
    "shloka_num": 12
  },
  {
    "text": "अस्तो॑ढ्वं स्तोम्या॒ ब्रह्म॑णा॒ मे ऽवी॑वृधध्वमुश॒तीरु॑षासः  ।",
    "index": 25,
    "shloka_num": null
  },
  {
    "text": "यु॒ष्माकं॑ देवी॒रव॑सा सनेम सह॒स्रिणं॑ च श॒तिनं॑ च॒ वाज॑म्  ॥१३॥",
    "index": 26,
    "shloka_num": 13
  }
]
