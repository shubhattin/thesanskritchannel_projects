[
  {
    "text": "१३ बार्हस्पत्यो भरद्वाज:  । इन्द्र:  ।त्रिष्टुप्  ।",
    "index": 0,
    "shloka_num": null
  },
  {
    "text": "म॒हाँ इन्द्रो॑ नृ॒वदा च॑र्षणि॒प्रा उ॒त द्वि॒बर्हा॑ अमि॒नः सहो॑भिः  ।",
    "index": 1,
    "shloka_num": null
  },
  {
    "text": "अ॒स्म॒द्र्य॑ग्वावृधे वी॒र्या॑यो॒रुः पृ॒थुः सुकृ॑तः क॒र्तृभि॑र्भूत्  ॥१॥",
    "index": 2,
    "shloka_num": 1
  },
  {
    "text": "इन्द्र॑मे॒व धि॒षणा॑ सा॒तये॑ धाद् बृ॒हन्त॑मृ॒ष्वम॒जरं॒ युवा॑नम्  ।",
    "index": 3,
    "shloka_num": null
  },
  {
    "text": "अषा॑ळ्हेन॒ शव॑सा शूशु॒वांसं॑ स॒द्यश्चि॒द् यो वा॑वृ॒धे असा॑मि  ॥२॥",
    "index": 4,
    "shloka_num": 2
  },
  {
    "text": "पृ॒थू क॒रस्ना॑ बहु॒ला गभ॑स्ती अस्म॒द्र्य१क् सं मि॑मीहि॒ श्रवां॑सि  ।",
    "index": 5,
    "shloka_num": null
  },
  {
    "text": "यू॒थेव॑ प॒श्वः प॑शु॒पा दमू॑ना अ॒स्माँ इ॑न्द्रा॒भ्या व॑वृत्स्वा॒जौ  ॥३॥",
    "index": 6,
    "shloka_num": 3
  },
  {
    "text": "तं व॒ इन्द्रं॑ च॒तिन॑मस्य शा॒कैरि॒ह नू॒नं वा॑ज॒यन्तो॑ हुवेम  ।",
    "index": 7,
    "shloka_num": null
  },
  {
    "text": "यथा॑ चि॒त् पूर्वे॑ जरि॒तार॑ आ॒सुरने॑द्या अनव॒द्या अरि॑ष्टाः  ॥४॥",
    "index": 8,
    "shloka_num": 4
  },
  {
    "text": "धृ॒तव्र॑तो धन॒दाः सोम॑वृद्ध॒: स हि वा॒मस्य॒ वसु॑नः पुरु॒क्षुः  ।",
    "index": 9,
    "shloka_num": null
  },
  {
    "text": "सं ज॑ग्मिरे प॒थ्या॒३ रायो॑ अस्मिन् त्समु॒द्रे न सिन्ध॑वो॒ याद॑मानाः  ॥५॥",
    "index": 10,
    "shloka_num": 5
  },
  {
    "text": "शवि॑ष्ठं न॒ आ भ॑र शूर॒ शव॒ ओजि॑ष्ठ॒मोजो॑ अभिभूत उ॒ग्रम्  ।",
    "index": 11,
    "shloka_num": null
  },
  {
    "text": "विश्वा॑ द्यु॒म्ना वृष्ण्या॒ मानु॑षाणाम॒स्मभ्यं॑ दा हरिवो माद॒यध्यै॑  ॥६॥",
    "index": 12,
    "shloka_num": 6
  },
  {
    "text": "यस्ते॒ मद॑: पृतना॒षाळमृ॑ध्र॒ इन्द्र॒ तं न॒ आ भ॑र शूशु॒वांस॑म्  ।",
    "index": 13,
    "shloka_num": null
  },
  {
    "text": "येन॑ तो॒कस्य॒ तन॑यस्य सा॒तौ मं॑सी॒महि॑ जिगी॒वांस॒स्त्वोता॑:  ॥७॥",
    "index": 14,
    "shloka_num": 7
  },
  {
    "text": "आ नो॑ भर॒ वृष॑णं॒ शुष्म॑मिन्द्र धन॒स्पृतं॑ शूशु॒वांसं॑ सु॒दक्ष॑म्  ।",
    "index": 15,
    "shloka_num": null
  },
  {
    "text": "येन॒ वंसा॑म॒ पृत॑नासु॒ शत्रू॒न् तवो॒तिभि॑रु॒त जा॒मीँरजा॑मीन्  ॥८॥",
    "index": 16,
    "shloka_num": 8
  },
  {
    "text": "आ ते॒ शुष्मो॑ वृष॒भ ए॑तु प॒श्चादोत्त॒राद॑ध॒रादा पु॒रस्ता॑त्  ।",
    "index": 17,
    "shloka_num": null
  },
  {
    "text": "आ वि॒श्वतो॑ अ॒भि समे॑त्व॒र्वाङिन्द्र॑ द्यु॒म्नं स्व॑र्वद्धेह्य॒स्मे  ॥९॥",
    "index": 18,
    "shloka_num": 9
  },
  {
    "text": "नृ॒वत् त॑ इन्द्र॒ नृत॑माभिरू॒ती वं॑सी॒महि॑ वा॒मं श्रोम॑तेभिः  ।",
    "index": 19,
    "shloka_num": null
  },
  {
    "text": "ईक्षे॒ हि वस्व॑ उ॒भय॑स्य राज॒न् धा रत्नं॒ महि॑ स्थू॒रं बृ॒हन्त॑म्  ॥१०॥",
    "index": 20,
    "shloka_num": 10
  },
  {
    "text": "म॒रुत्व॑न्तं वृष॒भं वा॑वृधा॒नमक॑वारिं दि॒व्यं शा॒समिन्द्र॑म्  ।",
    "index": 21,
    "shloka_num": null
  },
  {
    "text": "वि॒श्वा॒साह॒मव॑से॒ नूत॑नायो॒ग्रं स॑हो॒दामि॒ह तं हु॑वेम  ॥११॥",
    "index": 22,
    "shloka_num": 11
  },
  {
    "text": "जनं॑ वज्रि॒न् महि॑ चि॒न्मन्य॑मानमे॒भ्यो नृभ्यो॑ रन्धया॒ येष्वस्मि॑  ।",
    "index": 23,
    "shloka_num": null
  },
  {
    "text": "अधा॒ हि त्वा॑ पृथि॒व्यां शूर॑सातौ॒ हवा॑महे॒ तन॑ये॒ गोष्व॒प्सु  ॥१२॥",
    "index": 24,
    "shloka_num": 12
  },
  {
    "text": "व॒यं त॑ ए॒भिः पु॑रुहूत स॒ख्यैः शत्रो॑:शत्रो॒रुत्त॑र॒ इत् स्या॑म  ।",
    "index": 25,
    "shloka_num": null
  },
  {
    "text": "घ्नन्तो॑ वृ॒त्राण्यु॒भया॑नि शूर रा॒या म॑देम बृह॒ता त्वोता॑:  ॥१३॥",
    "index": 26,
    "shloka_num": 13
  }
]
