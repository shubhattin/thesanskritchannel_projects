[
  {
    "text": "६ दृळहच्युत आगस्त्य: । पवमान: सोम: । गायत्री ।",
    "index": 0,
    "shloka_num": null
  },
  {
    "text": "पव॑स्व दक्ष॒साध॑नो दे॒वेभ्य॑: पी॒तये॑ हरे ।\nम॒रुद्भ्यो॑ वा॒यवे॒ मद॑: ॥१॥",
    "index": 1,
    "shloka_num": 1
  },
  {
    "text": "पव॑मान धि॒या हि॒तो॒३ऽभि योनिं॒ कनि॑क्रदत् ।\nधर्म॑णा वा॒युमा वि॑श ॥२॥",
    "index": 2,
    "shloka_num": 2
  },
  {
    "text": "सं दे॒वैः शो॑भते॒ वृषा॑ क॒विर्योना॒वधि॑ प्रि॒यः ।\nवृ॒त्र॒हा दे॑व॒वीत॑मः ॥३॥",
    "index": 3,
    "shloka_num": 3
  },
  {
    "text": "विश्वा॑ रू॒पाण्या॑वि॒शन्पु॑ना॒नो या॑ति हर्य॒तः ।\nयत्रा॒मृता॑स॒ आस॑ते ॥४॥",
    "index": 4,
    "shloka_num": 4
  },
  {
    "text": "अ॒रु॒षो ज॒नय॒न्गिर॒: सोम॑: पवत आयु॒षक् ।\nइन्द्रं॒ गच्छ॑न्क॒विक्र॑तुः ॥५॥",
    "index": 5,
    "shloka_num": 5
  },
  {
    "text": "आ प॑वस्व मदिन्तम प॒वित्रं॒ धार॑या कवे ।\nअ॒र्कस्य॒ योनि॑मा॒सद॑म् ॥६॥",
    "index": 6,
    "shloka_num": 6
  }
]
