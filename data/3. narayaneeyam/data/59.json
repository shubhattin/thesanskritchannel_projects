[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "एकोनषष्टितमम् दशकम्",
        "index": 1,
        "shloka_num": null
    },
    {
        "text": "वेणु गान वर्णनम्",
        "index": 2,
        "shloka_num": null
    },
    {
        "text": "त्वद्वपुर्नवकलायकोमलं प्रेमदोहनमशेषमोहनम् ।",
        "index": 3,
        "shloka_num": null
    },
    {
        "text": "ब्रह्म तत्त्वपरचिन्मुदात्मकं वीक्ष्य सम्मुमुहुरन्वहं स्त्रिय: ॥१॥",
        "index": 4,
        "shloka_num": 1
    },
    {
        "text": "मन्मथोन्मथितमानसा: क्रमात्त्वद्विलोकनरतास्ततस्तत: ।\nगोपिकास्तव न सेहिरे हरे काननोपगतिमप्यहर्मुखे ॥२॥",
        "index": 5,
        "shloka_num": 2
    },
    {
        "text": "निर्गते भवति दत्तदृष्टयस्त्वद्गतेन मनसा मृगेक्षणा: ।\nवेणुनादमुपकर्ण्य दूरतस्त्वद्विलासकथयाऽभिरेमिरे ॥३॥",
        "index": 6,
        "shloka_num": 3
    },
    {
        "text": "काननान्तमितवान् भवानपि स्निग्धपादपतले मनोरमे ।\nव्यत्ययाकलितपादमास्थित: प्रत्यपूरयत वेणुनालिकाम् ॥४॥",
        "index": 7,
        "shloka_num": 4
    },
    {
        "text": "मारबाणधुतखेचरीकुलं निर्विकारपशुपक्षिमण्डलम् ।\nद्रावणं च दृषदामपि प्रभो तावकं व्यजनि वेणुकूजितम् ॥५॥",
        "index": 8,
        "shloka_num": 5
    },
    {
        "text": "वेणुरन्ध्रतरलाङ्गुलीदलं तालसञ्चलितपादपल्लवम् ।\nतत् स्थितं तव परोक्षमप्यहो संविचिन्त्य मुमुहुर्व्रजाङ्गना: ॥६॥",
        "index": 9,
        "shloka_num": 6
    },
    {
        "text": "निर्विशङ्कभवदङ्गदर्शिनी: खेचरी: खगमृगान् पशूनपि ।\nत्वत्पदप्रणयि काननं च ता: धन्यधन्यमिति नन्वमानयन् ॥७॥",
        "index": 10,
        "shloka_num": 7
    },
    {
        "text": "आपिबेयमधरामृतं कदा वेणुभुक्तरसशेषमेकदा ।\nदूरतो बत कृतं दुराशयेत्याकुला मुहुरिमा: समामुहन् ॥८॥",
        "index": 11,
        "shloka_num": 8
    },
    {
        "text": "प्रत्यहं च पुनरित्थमङ्गनाश्चित्तयोनिजनितादनुग्रहात् ।\nबद्धरागविवशास्त्वयि प्रभो नित्यमापुरिह कृत्यमूढताम् ॥९॥",
        "index": 12,
        "shloka_num": 9
    },
    {
        "text": "रागस्तावज्जायते हि स्वभावात्\nमोक्षोपायो यत्नत: स्यान्न वा स्यात् ।\nतासां त्वेकं तद्द्वयं लब्धमासीत्\nभाग्यं भाग्यं पाहि वातालयेश ॥१०॥",
        "index": 13,
        "shloka_num": 10
    }
]