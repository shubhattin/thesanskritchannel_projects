[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "त्रिसप्ततितमम् दशकम्",
        "index": 1,
        "shloka_num": null
    },
    {
        "text": "भगवत: मधुरापुर यात्रा",
        "index": 2,
        "shloka_num": null
    },
    {
        "text": "निशमय्य तवाथ यानवार्तां भृशमार्ता: पशुपालबालिकास्ता: ।",
        "index": 3,
        "shloka_num": null
    },
    {
        "text": "किमिदं किमिदं कथं न्वितीमा: समवेता: परिदेवितान्यकुर्वन् ॥१॥",
        "index": 4,
        "shloka_num": 1
    },
    {
        "text": "करुणानिधिरेष नन्दसूनु: कथमस्मान् विसृजेदनन्यनाथा: ।\nबत न: किमु दैवमेवमासीदिति तास्त्वद्गतमानसा विलेपु: ॥२॥",
        "index": 5,
        "shloka_num": 2
    },
    {
        "text": "चरमप्रहरे प्रतिष्ठमान: सह पित्रा निजमित्रमण्डलैश्च ।\nपरितापभरं नितम्बिनीनां शमयिष्यन् व्यमुच: सखायमेकम् ॥३॥",
        "index": 6,
        "shloka_num": 3
    },
    {
        "text": "अचिरादुपयामि सन्निधिं वो भविता साधु मयैव सङ्गमश्री: ।\nअमृताम्बुनिधौ निमज्जयिष्ये द्रुतमित्याश्वसिता वधूरकार्षी: ॥४॥",
        "index": 7,
        "shloka_num": 4
    },
    {
        "text": "सविषादभरं सयाच्ञमुच्चै: अतिदूरं वनिताभिरीक्ष्यमाण: ।\nमृदु तद्दिशि पातयन्नपाङ्गान् सबलोऽक्रूररथेन निर्गतोऽभू: ॥५॥",
        "index": 8,
        "shloka_num": 5
    },
    {
        "text": "अनसा बहुलेन वल्लवानां मनसा चानुगतोऽथ वल्लभानाम् ।\nवनमार्तमृगं विषण्णवृक्षं समतीतो यमुनातटीमयासी: ॥६॥",
        "index": 9,
        "shloka_num": 6
    },
    {
        "text": "नियमाय निमज्य वारिणि त्वामभिवीक्ष्याथ रथेऽपि गान्दिनेय: ।\nविवशोऽजनि किं न्विदं विभोस्ते ननु चित्रं त्ववलोकनं समन्तात् ॥७॥",
        "index": 10,
        "shloka_num": 7
    },
    {
        "text": "पुनरेष निमज्य पुण्यशाली पुरुषं त्वां परमं भुजङ्गभोगे ।\nअरिकम्बुगदाम्बुजै: स्फुरन्तं सुरसिद्धौघपरीतमालुलोके ॥८॥",
        "index": 11,
        "shloka_num": 8
    },
    {
        "text": "स तदा परमात्मसौख्यसिन्धौ विनिमग्न: प्रणुवन् प्रकारभेदै: ।\nअविलोक्य पुनश्च हर्षसिन्धोरनुवृत्त्या पुलकावृतो ययौ त्वाम् ॥९॥",
        "index": 12,
        "shloka_num": 9
    },
    {
        "text": "किमु शीतलिमा महान् जले यत् पुलकोऽसाविति चोदितेन तेन ।\nअतिहर्षनिरुत्तरेण सार्धं रथवासी पवनेश पाहि मां त्वम् ॥१०॥",
        "index": 13,
        "shloka_num": null
    }
]