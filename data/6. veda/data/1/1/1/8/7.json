[
  {
    "text": "३६ पुनर्वत्सः काण्वः । मरुतः । गायत्री ।",
    "index": 0,
    "shloka_num": null
  },
  {
    "text": "प्र यद्व॑स्त्रि॒ष्टुभ॒मिषं॒ मरु॑तो॒ विप्रो॒ अक्ष॑रत् ।\nवि पर्व॑तेषु राजथ ॥१॥",
    "index": 1,
    "shloka_num": 1
  },
  {
    "text": "यद॒ङ्ग त॑विषीयवो॒ यामं॑ शुभ्रा॒ अचि॑ध्वम् ।\nनि पर्व॑ता अहासत ॥२॥",
    "index": 2,
    "shloka_num": 2
  },
  {
    "text": "उदी॑रयन्त वा॒युभि॑र्वा॒श्रासः॒ पृश्नि॑मातरः ।\nधु॒क्षन्त॑ पि॒प्युषी॒मिष॑म् ॥३॥",
    "index": 3,
    "shloka_num": 3
  },
  {
    "text": "वप॑न्ति म॒रुतो॒ मिहं॒ प्र वे॑पयन्ति॒ पर्व॑तान् ।\nयद्यामं॒ यान्ति॑ वा॒युभिः॑ ॥४॥",
    "index": 4,
    "shloka_num": 4
  },
  {
    "text": "नि यद्यामा॑य वो गि॒रिर्नि सिन्ध॑वो॒ विध॑र्मणे ।\nम॒हे शुष्मा॑य येमि॒रे ॥५॥",
    "index": 5,
    "shloka_num": 5
  },
  {
    "text": "यु॒ष्माँ उ॒ नक्त॑मू॒तये॑ यु॒ष्मान्दिवा॑ हवामहे ।\nयु॒ष्मान्प्र॑य॒त्य॑ध्व॒रे ॥६॥",
    "index": 6,
    "shloka_num": 6
  },
  {
    "text": "उदु॒ त्ये अ॑रु॒णप्स॑वश्चि॒त्रा यामे॑भिरीरते ।\nवा॒श्रा अधि॒ ष्णुना॑ दि॒वः ॥७॥",
    "index": 7,
    "shloka_num": 7
  },
  {
    "text": "सृ॒जन्ति॑ र॒श्मिमोज॑सा॒ पन्थां॒ सूर्या॑य॒ यात॑वे ।\nते भा॒नुभि॒र्वि त॑स्थिरे ॥८॥",
    "index": 8,
    "shloka_num": 8
  },
  {
    "text": "इ॒मां मे॑ मरुतो॒ गिर॑मि॒मं स्तोम॑मृभुक्षणः ।\nइ॒मं मे॑ वनता॒ हव॑म् ॥९॥",
    "index": 9,
    "shloka_num": 9
  },
  {
    "text": "त्रीणि॒ सरां॑सि॒ पृश्न॑यो दुदु॒ह्रे व॒ज्रिणे॒ मधु॑ ।\nउत्सं॒ कव॑न्धमु॒द्रिण॑म् ॥१०॥",
    "index": 10,
    "shloka_num": 10
  },
  {
    "text": "मरु॑तो॒ यद्ध॑ वो दि॒वः सु॑म्ना॒यन्तो॒ हवा॑महे ।\nआ तू न॒ उप॑ गन्तन ॥११॥",
    "index": 11,
    "shloka_num": 11
  },
  {
    "text": "यू॒यं हि ष्ठा सु॑दानवो॒ रुद्रा॑ ऋभुक्षणो॒ दमे॑ ।\nउ॒त प्रचे॑तसो॒ मदे॑ ॥१२॥",
    "index": 12,
    "shloka_num": 12
  },
  {
    "text": "आ नो॑ र॒यिं म॑द॒च्युतं॑ पुरु॒क्षुं वि॒श्वधा॑यसम् ।\nइय॑र्ता मरुतो दि॒वः ॥१३॥",
    "index": 13,
    "shloka_num": 13
  },
  {
    "text": "अधी॑व॒ यद्गि॑री॒णां यामं॑ शुभ्रा॒ अचि॑ध्वम् ।\nसु॒वा॒नैर्म॑न्दध्व॒ इन्दु॑भिः ॥१४॥",
    "index": 14,
    "shloka_num": 14
  },
  {
    "text": "ए॒ताव॑तश्चिदेषां सु॒म्नं भि॑क्षेत॒ मर्त्यः॑ ।\nअदा॑भ्यस्य॒ मन्म॑भिः ॥१५॥",
    "index": 15,
    "shloka_num": 15
  },
  {
    "text": "ये द्र॒प्सा इ॑व॒ रोद॑सी॒ धम॒न्त्यनु॑ वृ॒ष्टिभिः॑ ।\nउत्सं॑ दु॒हन्तो॒ अक्षि॑तम् ॥१६॥",
    "index": 16,
    "shloka_num": 16
  },
  {
    "text": "उदु॑ स्वा॒नेभि॑रीरत॒ उद्रथै॒रुदु॑ वा॒युभिः॑ ।\nउत्स्तोमैः॒ पृश्नि॑मातरः ॥१७॥",
    "index": 17,
    "shloka_num": 17
  },
  {
    "text": "येना॒व तु॒र्वशं॒ यदुं॒ येन॒ कण्वं॑ धन॒स्पृत॑म् ।\nरा॒ये सु तस्य॑ धीमहि ॥१८॥",
    "index": 18,
    "shloka_num": 18
  },
  {
    "text": "इ॒मा उ॑ वः सुदानवो घृ॒तं न पि॒प्युषी॒रिषः॑ ।\nवर्धा॑न्का॒ण्वस्य॒ मन्म॑भिः ॥१९॥",
    "index": 19,
    "shloka_num": 19
  },
  {
    "text": "क्व॑ नू॒नं सु॑दानवो॒ मद॑था वृक्तबर्हिषः ।\nब्र॒ह्मा को वः॑ सपर्यति ॥२०॥",
    "index": 20,
    "shloka_num": 20
  },
  {
    "text": "न॒हि ष्म॒ यद्ध॑ वः पु॒रा स्तोमे॑भिर्वृक्तबर्हिषः ।\nशर्धाँ॑ ऋ॒तस्य॒ जिन्व॑थ ॥२१॥",
    "index": 21,
    "shloka_num": 21
  },
  {
    "text": "समु॒ त्ये म॑ह॒तीर॒पः सं क्षो॒णी समु॒ सूर्य॑म् ।\nसं वज्रं॑ पर्व॒शो द॑धुः ॥२२॥",
    "index": 22,
    "shloka_num": 22
  },
  {
    "text": "वि वृ॒त्रं प॑र्व॒शो य॑यु॒र्वि पर्व॑ताँ अरा॒जिनः॑ ।\nच॒क्रा॒णा वृष्णि॒ पौंस्य॑म् ॥२३॥",
    "index": 23,
    "shloka_num": 23
  },
  {
    "text": "अनु॑ त्रि॒तस्य॒ युध्य॑तः॒ शुष्म॑मावन्नु॒त क्रतु॑म् ।\nअन्विन्द्रं॑ वृत्र॒तूर्ये॑ ॥२४॥",
    "index": 24,
    "shloka_num": 24
  },
  {
    "text": "वि॒द्युद्ध॑स्ता अ॒भिद्य॑वः॒ शिप्राः॑ शी॒र्षन्हि॑र॒ण्ययीः॑ ।\nशु॒भ्रा व्य॑ञ्जत श्रि॒ये ॥२५॥",
    "index": 25,
    "shloka_num": 25
  },
  {
    "text": "उ॒शना॒ यत्प॑रा॒वत॑ उ॒क्ष्णो रन्ध्र॒मया॑तन ।\nद्यौर्न च॑क्रदद्भि॒या ॥२६॥",
    "index": 26,
    "shloka_num": 26
  },
  {
    "text": "आ नो॑ म॒खस्य॑ दा॒वनेऽश्वै॒र्हिर॑ण्यपाणिभिः ।\nदेवा॑स॒ उप॑ गन्तन ॥२७॥",
    "index": 27,
    "shloka_num": 27
  },
  {
    "text": "यदे॑षां॒ पृष॑ती॒ रथे॒ प्रष्टि॒र्वह॑ति॒ रोहि॑तः ।\nयान्ति॑ शु॒भ्रा रि॒णन्न॒पः ॥२८॥",
    "index": 28,
    "shloka_num": 28
  },
  {
    "text": "सु॒षोमे॑ शर्य॒णाव॑त्यार्जी॒के प॒स्त्या॑वति ।\nय॒युर्निच॑क्रया॒ नरः॑ ॥२९॥",
    "index": 29,
    "shloka_num": 29
  },
  {
    "text": "क॒दा ग॑च्छाथ मरुत इ॒त्था विप्रं॒ हव॑मानम् ।\nमा॒र्डी॒केभि॒र्नाध॑मानम् ॥३०॥",
    "index": 30,
    "shloka_num": 30
  },
  {
    "text": "कद्ध॑ नू॒नं क॑धप्रियो॒ यदिन्द्र॒मज॑हातन ।\nको वः॑ सखि॒त्व ओ॑हते ॥३१॥",
    "index": 31,
    "shloka_num": 31
  },
  {
    "text": "स॒हो षु णो॒ वज्र॑हस्तैः॒ कण्वा॑सो अ॒ग्निं म॒रुद्भिः॑ ।\nस्तु॒षे हिर॑ण्यवाशीभिः ॥३२॥",
    "index": 32,
    "shloka_num": 32
  },
  {
    "text": "ओ षु वृष्णः॒ प्रय॑ज्यू॒ना नव्य॑से सुवि॒ताय॑ ।\nव॒वृ॒त्यां चि॒त्रवा॑जान् ॥३३॥",
    "index": 33,
    "shloka_num": 33
  },
  {
    "text": "गि॒रय॑श्चि॒न्नि जि॑हते॒ पर्शा॑नासो॒ मन्य॑मानाः ।\nपर्व॑ताश्चि॒न्नि ये॑मिरे ॥३४॥",
    "index": 34,
    "shloka_num": 34
  },
  {
    "text": "आक्ष्ण॒यावा॑नो वहन्त्य॒न्तरि॑क्षेण॒ पत॑तः ।\nधाता॑रः स्तुव॒ते वयः॑ ॥३५॥",
    "index": 35,
    "shloka_num": 35
  },
  {
    "text": "अ॒ग्निर्हि जानि॑ पू॒र्व्यश्छन्दो॒ न सूरो॑ अ॒र्चिषा॑ ।\nते भा॒नुभि॒र्वि त॑स्थिरे ॥३६॥",
    "index": 36,
    "shloka_num": 36
  }
]
