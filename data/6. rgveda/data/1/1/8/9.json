[
  {
    "text": "२१ शशकर्ण: काण्व:  ।अश्विनौ  । अनुष्टुप् ; १,४,६,१४-१५ बृहती ; २,३,२०,२१ गायत्री ; ५ ककुप् ; १० त्रिष्टुप् , विराट्, १२ जगती  ।",
    "index": 0,
    "shloka_num": null
  },
  {
    "text": "आ नू॒नम॑श्विना यु॒वं व॒त्सस्य॑ गन्त॒मव॑से  । प्रास्मै॑ यच्छतमवृ॒कं पृ॒थु च्छ॒र्दिर्यु॑यु॒तं या अरा॑तयः  ॥१॥",
    "index": 1,
    "shloka_num": 1
  },
  {
    "text": "यद॒न्तरि॑क्षे॒ यद्दि॒वि यत्पञ्च॒ मानु॑षाँ॒ अनु॑  । नृ॒म्णं तद्ध॑त्तमश्विना  ॥२॥",
    "index": 2,
    "shloka_num": 2
  },
  {
    "text": "ये वां॒ दंसां॑स्यश्विना॒ विप्रा॑सः परिमामृ॒शुः  । ए॒वेत्का॒ण्वस्य॑ बोधतम्  ॥३॥",
    "index": 3,
    "shloka_num": 3
  },
  {
    "text": "अ॒यं वां॑ घ॒र्मो अ॑श्विना॒ स्तोमे॑न॒ परि॑ षिच्यते  । अ॒यं सोमो॒ मधु॑मान्वाजिनीवसू॒ येन॑ वृ॒त्रं चिके॑तथः  ॥४॥",
    "index": 4,
    "shloka_num": 4
  },
  {
    "text": "यद॒प्सु यद्वन॒स्पतौ॒ यदोष॑धीषु पुरुदंससा कृ॒तम्  । तेन॑ माविष्टमश्विना  ॥५॥",
    "index": 5,
    "shloka_num": 5
  },
  {
    "text": "यन्ना॑सत्या भुर॒ण्यथो॒ यद्वा॑ देव भिष॒ज्यथ॑:  । अ॒यं वां॑ व॒त्सो म॒तिभि॒र्न वि॑न्धते ह॒विष्म॑न्तं॒ हि गच्छ॑थः  ॥६॥",
    "index": 6,
    "shloka_num": 6
  },
  {
    "text": "आ नू॒नम॒श्विनो॒ॠषि॒: स्तोमं॑ चिकेत वा॒मया॑  । आ सोमं॒ मधु॑मत्तमं घ॒र्मं सि॑ञ्चा॒दथ॑र्वणि  ॥७॥",
    "index": 7,
    "shloka_num": 7
  },
  {
    "text": "आ नू॒नं र॒घुव॑र्तनिं॒ रथं॑ तिष्ठाथो अश्विना  । आ वां॒ स्तोमा॑ इ॒मे मम॒ नभो॒ न चु॑च्यवीरत  ॥८॥",
    "index": 8,
    "shloka_num": 8
  },
  {
    "text": "यद॒द्य वां॑ नासत्यो॒क्थैरा॑चुच्युवी॒महि॑  । यद्वा॒ वाणी॑भिरश्विने॒वेत्का॒ण्वस्य॑ बोधतम्  ॥९॥",
    "index": 9,
    "shloka_num": 9
  },
  {
    "text": "यद्वां॑ क॒क्षीवाँ॑ उ॒त यद्व्य॑श्व॒ ऋषि॒र्यद्वां॑ दी॒र्घत॑मा जु॒हाव॑  ।",
    "index": 10,
    "shloka_num": null
  },
  {
    "text": "पृथी॒ यद्वां॑ वै॒न्यः साद॑नेष्वे॒वेदतो॑ अश्विना चेतयेथाम्  ॥१०॥",
    "index": 11,
    "shloka_num": 10
  },
  {
    "text": "या॒तं छ॑र्दि॒ष्पा उ॒त न॑: पर॒स्पा भू॒तं ज॑ग॒त्पा उ॒त न॑स्तनू॒पा  । व॒र्तिस्तो॒काय॒ तन॑याय यातम्  ॥११॥",
    "index": 12,
    "shloka_num": 11
  },
  {
    "text": "यदिन्द्रे॑ण स॒रथं॑ या॒थो अ॑श्विना॒ यद्वा॑ वा॒युना॒ भव॑थ॒: समो॑कसा  ।",
    "index": 13,
    "shloka_num": null
  },
  {
    "text": "यदा॑दि॒त्येभि॑ॠ॒भुभि॑: स॒जोष॑सा॒ यद्वा॒ विष्णो॑र्वि॒क्रम॑णेषु॒ तिष्ठ॑थः  ॥१२॥",
    "index": 14,
    "shloka_num": 12
  },
  {
    "text": "यद॒द्याश्विना॑व॒हं हु॒वेय॒ वाज॑सातये  । यत्पृ॒त्सु तु॒र्वणे॒ सह॒स्तच्छ्रेष्ठ॑म॒श्विनो॒रव॑:  ॥१३॥",
    "index": 15,
    "shloka_num": 13
  },
  {
    "text": "आ नू॒नं या॑तमश्विने॒मा ह॒व्यानि॑ वां हि॒ता  । इ॒मे सोमा॑सो॒ अधि॑ तु॒र्वशे॒ यदा॑वि॒मे कण्वे॑षु वा॒मथ॑  ॥१४॥",
    "index": 16,
    "shloka_num": 14
  },
  {
    "text": "यन्ना॑सत्या परा॒के अ॑र्वा॒के अस्ति॑ भेष॒जम्  । तेन॑ नू॒नं वि॑म॒दाय॑ प्रचेतसा छ॒र्दिर्व॒त्साय॑ यच्छतम्  ॥१५॥",
    "index": 17,
    "shloka_num": 15
  },
  {
    "text": "अभु॑त्स्यु॒ प्र दे॒व्या सा॒कं वा॒चाहम॒श्विनो॑:  । व्या॑वर्दे॒व्या म॒तिं वि रा॒तिं मर्त्ये॑भ्यः  ॥१६॥",
    "index": 18,
    "shloka_num": 16
  },
  {
    "text": "प्र बो॑धयोषो अ॒श्विना॒ प्र दे॑वि सूनृते महि  । प्र य॑ज्ञहोतरानु॒षक्प्र मदा॑य॒ श्रवो॑ बृ॒हत्  ॥१७॥",
    "index": 19,
    "shloka_num": 17
  },
  {
    "text": "यदु॑षो॒ यासि॑ भा॒नुना॒ सं सूर्ये॑ण रोचसे  । आ हा॒यम॒श्विनो॒ रथो॑ व॒र्तिर्या॑ति नृ॒पाय्य॑म्  ॥१८॥",
    "index": 20,
    "shloka_num": 18
  },
  {
    "text": "यदापी॑तासो अं॒शवो॒ गावो॒ न दु॒ह्र ऊध॑भिः  । यद्वा॒ वाणी॒रनू॑षत॒ प्र दे॑व॒यन्तो॑ अ॒श्विना॑  ॥१९॥",
    "index": 21,
    "shloka_num": 19
  },
  {
    "text": "प्र द्यु॒म्नाय॒ प्र शव॑से॒ प्र नृ॒षाह्या॑य॒ शर्म॑णे  । प्र दक्षा॑य प्रचेतसा  ॥२०॥",
    "index": 22,
    "shloka_num": 20
  },
  {
    "text": "यन्नू॒नं धी॒भिर॑श्विना पि॒तुर्योना॑ नि॒षीद॑थः  । यद्वा॑ सु॒म्नेभि॑रुक्थ्या  ॥२१॥",
    "index": 23,
    "shloka_num": 21
  }
]
