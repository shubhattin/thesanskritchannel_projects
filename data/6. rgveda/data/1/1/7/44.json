[
  {
    "text": "५ मैत्रावरुणिर्वसिष्ठ: । दधिका:, १ दधिकाश्व्युषोऽ ग्निभगेन्द्रविष्णुपूषब्रह्मणस्पत्यादित्यद्यावापृथिव्याप: । त्रिष्टुप् ,१ जगती ।",
    "index": 0,
    "shloka_num": null
  },
  {
    "text": "द॒धि॒क्रां व॑: प्रथ॒मम॒श्विनो॒षस॑म॒ग्निं समि॑द्धं॒ भग॑मू॒तये॑ हुवे ।",
    "index": 1,
    "shloka_num": null
  },
  {
    "text": "इन्द्रं॒ विष्णुं॑ पू॒षणं॒ ब्रह्म॑ण॒स्पति॑मादि॒त्यान्द्यावा॑पृथि॒वी अ॒पः स्व॑: ॥१॥",
    "index": 2,
    "shloka_num": 1
  },
  {
    "text": "द॒धि॒क्रामु॒ नम॑सा बो॒धय॑न्त उ॒दीरा॑णा य॒ज्ञमु॑पप्र॒यन्त॑: ।",
    "index": 3,
    "shloka_num": null
  },
  {
    "text": "इळां॑ दे॒वीं ब॒र्हिषि॑ सा॒दय॑न्तो॒ऽश्विना॒ विप्रा॑ सु॒हवा॑ हुवेम ॥२॥",
    "index": 4,
    "shloka_num": 2
  },
  {
    "text": "द॒धि॒क्रावा॑णं बुबुधा॒नो अ॒ग्निमुप॑ ब्रुव उ॒षसं॒ सूर्यं॒ गाम् ।",
    "index": 5,
    "shloka_num": null
  },
  {
    "text": "ब्र॒ध्नं मं॑श्च॒तोर्वरु॑णस्य ब॒भ्रुं ते विश्वा॒स्मद्दु॑रि॒ता या॑वयन्तु ॥३॥",
    "index": 6,
    "shloka_num": 3
  },
  {
    "text": "द॒धि॒क्रावा॑ प्रथ॒मो वा॒ज्यर्वाऽग्रे॒ रथा॑नां भवति प्रजा॒नन् ।",
    "index": 7,
    "shloka_num": null
  },
  {
    "text": "सं॒वि॒दा॒न उ॒षसा॒ सूर्ये॑णाऽऽदि॒त्येभि॒र्वसु॑भि॒रङ्गि॑रोभिः ॥४॥",
    "index": 8,
    "shloka_num": 4
  },
  {
    "text": "आ नो॑ दधि॒क्राः प॒थ्या॑मनक्त्वृ॒तस्य॒ पन्था॒मन्वे॑त॒वा उ॑ ।",
    "index": 9,
    "shloka_num": null
  },
  {
    "text": "शृ॒णोतु॑ नो॒ दैव्यं॒ शर्धो॑ अ॒ग्निः शृ॒ण्वन्तु॒ विश्वे॑ महि॒षा अमू॑राः ॥५॥",
    "index": 10,
    "shloka_num": 5
  }
]
