[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "त्र्यशीतितमम् दशकम्",
        "index": 1,
        "shloka_num": null
    },
    {
        "text": "पौण्ड्रक वध: विविध वध: च",
        "index": 2,
        "shloka_num": null
    },
    {
        "text": "रामेऽथ गोकुलगते प्रमदाप्रसक्ते",
        "index": 3,
        "shloka_num": null
    },
    {
        "text": "हूतानुपेतयमुनादमने मदान्धे ।\nस्वैरं समारमति सेवकवादमूढो\nदूतं न्ययुङ्क्त तव पौण्ड्रकवासुदेव: ॥१॥",
        "index": 4,
        "shloka_num": 1
    },
    {
        "text": "नारायणोऽहमवतीर्ण इहास्मि भूमौ\nधत्से किल त्वमपि मामकलक्षणानि ।\nउत्सृज्य तानि शरणं व्रज मामिति त्वां\nदूतो जगाद सकलैर्हसित: सभायाम् ॥२॥",
        "index": 5,
        "shloka_num": 2
    },
    {
        "text": "दूतेऽथ यातवति यादवसैनिकैस्त्वं\nयातो ददर्शिथ वपु: किल पौण्ड्रकीयम् ।\nतापेन वक्षसि कृताङ्कमनल्पमूल्य-\nश्रीकौस्तुभं मकरकुण्डलपीतचेलम् ॥३॥",
        "index": 6,
        "shloka_num": 3
    },
    {
        "text": "कालायसं निजसुदर्शनमस्यतोऽस्य\nकालानलोत्करकिरेण सुदर्शनेन ।\nशीर्षं चकर्तिथ ममर्दिथ चास्य सेनां\nतन्मित्रकाशिपशिरोऽपि चकर्थ काश्याम् ॥४॥",
        "index": 7,
        "shloka_num": 4
    },
    {
        "text": "जाल्येन बालकगिराऽपि किलाहमेव\nश्रीवासुदेव इति रूढमतिश्चिरं स: ।\nसायुज्यमेव भवदैक्यधिया गतोऽभूत्\nको नाम कस्य सुकृतं कथमित्यवेयात् ॥५॥",
        "index": 8,
        "shloka_num": 5
    },
    {
        "text": "काशीश्वरस्य तनयोऽथ सुदक्षिणाख्य:\nशर्वं प्रपूज्य भवते विहिताभिचार: ।\nकृत्यानलं कमपि बाणरणातिभीतै:\nभूतै: कथञ्चन वृतै: सममभ्यमुञ्चत् ॥६॥",
        "index": 9,
        "shloka_num": 6
    },
    {
        "text": "तालप्रमाणचरणामखिलं दहन्तीं\nकृत्यां विलोक्य चकितै: कथितोऽपि पौरै: ।\nद्यूतोत्सवे किमपि नो चलितो विभो त्वं\nपार्श्वस्थमाशु विससर्जिथ कालचक्रम् ॥७॥",
        "index": 10,
        "shloka_num": 7
    },
    {
        "text": "अभ्यापतत्यमितधाम्नि भवन्महास्त्रे\nहा हेति विद्रुतवती खलु घोरकृत्या ।\nरोषात् सुदक्षिणमदक्षिणचेष्टितं तं\nपुप्लोष चक्रमपि काशिपुरीमधाक्षीत् ॥८॥",
        "index": 11,
        "shloka_num": 8
    },
    {
        "text": "स खलु विविदो रक्षोघाते कृतोपकृति: पुरा\nतव तु कलया मृत्युं प्राप्तुं तदा खलतां गत: ।\nनरकसचिवो देशक्लेशं सृजन् नगरान्तिके\nझटिति हलिना युध्यन्नद्धा पपात तलाहत: ॥९॥",
        "index": 12,
        "shloka_num": 9
    },
    {
        "text": "साम्बं कौरव्यपुत्रीहरणनियमितं सान्त्वनार्थी कुरूणां\nयातस्तद्वाक्यरोषोद्धृतकरिनगरो मोचयामास राम: ।\nते घात्या: पाण्डवेयैरिति यदुपृतनां नामुचस्त्वं तदानीं\nतं त्वां दुर्बोधलीलं पवनपुरपते तापशान्त्यै निषेवे ॥१०॥",
        "index": 13,
        "shloka_num": 10
    }
]