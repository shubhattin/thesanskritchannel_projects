[
  {
    "text": "९ कृत्नुर्भार्गवः । सोमः ।गायत्री , ९ अनुष्टुप् ।",
    "index": 0,
    "shloka_num": null
  },
  {
    "text": "अ॒यं कृ॒त्नुरगृ॑भीतो विश्व॒जिदु॒द्भिदित्सोमः॑ ।\nऋषि॒र्विप्रः॒ काव्ये॑न ॥१॥",
    "index": 1,
    "shloka_num": 1
  },
  {
    "text": "अ॒भ्यू॑र्णोति॒ यन्न॒ग्नं भि॒षक्ति॒ विश्वं॒ यत्तु॒रम् ।\nप्रेम॒न्धः ख्य॒न्निः श्रो॒णो भू॑त् ॥२॥",
    "index": 2,
    "shloka_num": 2
  },
  {
    "text": "त्वं सो॑म तनू॒कृद्भ्यो॒ द्वेषो॑भ्यो॒ऽन्यकृ॑तेभ्यः ।\nउ॒रु य॒न्तासि॒ वरू॑थम् ॥३॥",
    "index": 3,
    "shloka_num": 3
  },
  {
    "text": "त्वं चि॒त्ती तव॒ दक्षै॑र्दि॒व आ पृ॑थि॒व्या ऋ॑जीषिन् ।\nयावी॑र॒घस्य॑ चि॒द्द्वेषः॑ ॥४॥",
    "index": 4,
    "shloka_num": 4
  },
  {
    "text": "अ॒र्थिनो॒ यन्ति॒ चेदर्थं॒ गच्छा॒निद्द॒दुषो॑ रा॒तिम् ।\nव॒वृ॒ज्युस्तृष्य॑तः॒ काम॑म् ॥५॥",
    "index": 5,
    "shloka_num": 5
  },
  {
    "text": "वि॒दद्यत्पू॒र्व्यं न॒ष्टमुदी॑मृता॒युमी॑रयत् ।\nप्रेमायु॑स्तारी॒दती॑र्णम् ॥६॥",
    "index": 6,
    "shloka_num": 6
  },
  {
    "text": "सु॒शेवो॑ नो मृळ॒याकु॒रदृ॑प्तक्रतुरवा॒तः ।\nभवा॑ नः सोम॒ शं हृ॒दे ॥७॥",
    "index": 7,
    "shloka_num": 7
  },
  {
    "text": "मा नः॑ सोम॒ सं वी॑विजो॒ मा वि बी॑भिषथा राजन् ।\nमा नो॒ हार्दि॑ त्वि॒षा व॑धीः ॥८॥",
    "index": 8,
    "shloka_num": 8
  },
  {
    "text": "अव॒ यत्स्वे स॒धस्थे॑ दे॒वानां॑ दुर्म॒तीरीक्षे॑ ।\nराज॒न्नप॒ द्विषः॑ सेध॒ मीढ्वो॒ अप॒ स्रिधः॑ सेध ॥९॥",
    "index": 9,
    "shloka_num": 9
  }
]
