[
  {
    "text": "१६ विरूप आङ्गिरसः ।अग्निः । गायत्री ।",
    "index": 0,
    "shloka_num": null
  },
  {
    "text": "यु॒क्ष्वा हि दे॑व॒हूत॑माँ॒ अश्वाँ॑ अग्ने र॒थीरि॑व ।\nनि होता॑ पू॒र्व्यः स॑दः ॥१॥",
    "index": 1,
    "shloka_num": 1
  },
  {
    "text": "उ॒त नो॑ देव दे॒वाँ अच्छा॑ वोचो वि॒दुष्ट॑रः ।\nश्रद्विश्वा॒ वार्या॑ कृधि ॥२॥",
    "index": 2,
    "shloka_num": 2
  },
  {
    "text": "त्वं ह॒ यद्य॑विष्ठ्य॒ सह॑सः सूनवाहुत ।\nऋ॒तावा॑ य॒ज्ञियो॒ भुवः॑ ॥३॥",
    "index": 3,
    "shloka_num": 3
  },
  {
    "text": "अ॒यम॒ग्निः स॑ह॒स्रिणो॒ वाज॑स्य श॒तिन॒स्पतिः॑ ।\nमू॒र्धा क॒वी र॑यी॒णाम् ॥४॥",
    "index": 4,
    "shloka_num": 4
  },
  {
    "text": "तं ने॒मिमृ॒भवो॑ य॒था ऽऽन॑मस्व॒ सहू॑तिभिः ।\nनेदी॑यो य॒ज्ञम॑ङ्गिरः ॥५॥",
    "index": 5,
    "shloka_num": 5
  },
  {
    "text": "तस्मै॑ नू॒नम॒भिद्य॑वे वा॒चा वि॑रूप॒ नित्य॑या ।\nवृष्णे॑ चोदस्व सुष्टु॒तिम् ॥६॥",
    "index": 6,
    "shloka_num": 6
  },
  {
    "text": "कमु॑ ष्विदस्य॒ सेन॑या॒ग्नेरपा॑कचक्षसः ।\nप॒णिं गोषु॑ स्तरामहे ॥७॥",
    "index": 7,
    "shloka_num": 7
  },
  {
    "text": "मा नो॑ दे॒वानां॒ विशः॑ प्रस्ना॒तीरि॑वो॒स्राः ।\nकृ॒शं न हा॑सु॒रघ्न्याः॑ ॥८॥",
    "index": 8,
    "shloka_num": 8
  },
  {
    "text": "मा नः॑ समस्य दू॒ढ्य१ः परि॑द्वेषसो अंह॒तिः ।\nऊ॒र्मिर्न नाव॒मा व॑धीत् ॥९॥",
    "index": 9,
    "shloka_num": 9
  },
  {
    "text": "नम॑स्ते अग्न॒ ओज॑से गृ॒णन्ति॑ देव कृ॒ष्टयः॑ ।\nअमै॑र॒मित्र॑मर्दय ॥१०॥",
    "index": 10,
    "shloka_num": 10
  },
  {
    "text": "कु॒वित्सु नो॒ गवि॑ष्ट॒येऽग्ने॑ सं॒वेषि॑षो र॒यिम् ।\nउरु॑कृदु॒रु ण॑स्कृधि ॥११॥",
    "index": 11,
    "shloka_num": 11
  },
  {
    "text": "मा नो॑ अ॒स्मिन्म॑हाध॒ने परा॑ वर्ग्भार॒भृद्य॑था ।\nसं॒वर्गं॒ सं र॒यिं ज॑य ॥१२॥",
    "index": 12,
    "shloka_num": 12
  },
  {
    "text": "अ॒न्यम॒स्मद्भि॒या इ॒यमग्ने॒ सिष॑क्तु दु॒च्छुना॑ ।\nवर्धा॑ नो॒ अम॑व॒च्छवः॑ ॥१३॥",
    "index": 13,
    "shloka_num": 13
  },
  {
    "text": "यस्याजु॑षन्नम॒स्विनः॒ शमी॒मदु॑र्मखस्य वा ।\nतं घेद॒ग्निर्वृ॒धाव॑ति ॥१४॥",
    "index": 14,
    "shloka_num": 14
  },
  {
    "text": "पर॑स्या॒ अधि॑ सं॒वतोऽव॑राँ अ॒भ्या त॑र ।\nयत्रा॒हमस्मि॒ ताँ अ॑व ॥१५॥",
    "index": 15,
    "shloka_num": 15
  },
  {
    "text": "वि॒द्मा हि ते॑ पु॒रा व॒यमग्ने॑ पि॒तुर्यथाव॑सः ।\nअधा॑ ते सु॒म्नमी॑महे ॥१६॥",
    "index": 16,
    "shloka_num": 16
  }
]
