[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "विंशम् दशकम्",
        "index": 2,
        "shloka_num": null
    },
    {
        "text": "ऋषभ योगीश्वर चरितम्",
        "index": 3,
        "shloka_num": null
    },
    {
        "text": "प्रियव्रतस्य प्रियपुत्रभूताद्\nआग्नीध्रराजादुदितो हि नाभि: ।\nत्वां दृष्टवानिष्टदमिष्टिमध्ये\nतवैव तुष्ट्यै कृतयज्ञकर्मा ॥१॥",
        "index": 4,
        "shloka_num": 1
    },
    {
        "text": "अभिष्टुतस्तत्र मुनीश्वरैस्त्वं\nराज्ञ: स्वतुल्यं सुतमर्थ्यमान: ।\nस्वयं जनिष्येऽहमिति ब्रुवाणः\nतिरोदधा बर्हिषि विश्वमूर्ते ॥२॥",
        "index": 5,
        "shloka_num": 2
    },
    {
        "text": "नाभिप्रियायामथ मेरुदेव्यां\nत्वमंशतोऽभू: ऋषभाभिधान: ।\nअलोकसामान्यगुणप्रभाव-\nप्रभाविताशेषजनप्रमोद: ॥३॥",
        "index": 6,
        "shloka_num": 3
    },
    {
        "text": "त्वयि त्रिलोकीभृति राज्यभारं\nनिधाय नाभि: सह मेरुदेव्या ।\nतपोवनं प्राप्य भवन्निषेवी\nगत: किलानन्दपदं पदं ते ॥४॥",
        "index": 7,
        "shloka_num": 4
    },
    {
        "text": "इन्द्रस्त्वदुत्कर्षकृतादमर्षाद्\nववर्ष नास्मिन्नजनाभवर्षे ।\nयदा तदा त्वं निजयोगशक्त्या\nस्ववर्षमेनद्व्यदधा: सुवर्षम् ॥५॥",
        "index": 8,
        "shloka_num": 5
    },
    {
        "text": "जितेन्द्रदत्तां कमनीं जयन्तीम्\nअथोद्वहन्नात्मरताशयोऽपि ।\nअजीजनस्तत्र शतं तनूजान्\nएषां क्षितीशो भरतोऽग्रजन्मा ॥६॥",
        "index": 9,
        "shloka_num": 6
    },
    {
        "text": "नवाभवन् योगिवरा नवान्ये\nत्वपालयन् भारतवर्षखण्डान् ।\nसैका त्वशीतिस्तव शेषपुत्रः\nतपोबलात् भूसुरभूयमीयु: ॥७॥",
        "index": 10,
        "shloka_num": 7
    },
    {
        "text": "उक्त्वा सुतेभ्योऽथ मुनीन्द्रमध्ये\nविरक्तिभक्त्यन्वितमुक्तिमार्गम् ।\nस्वयं गत: पारमहंस्यवृत्तिम्\nअधा जडोन्मत्तपिशाचचर्याम् ॥८॥",
        "index": 11,
        "shloka_num": 8
    },
    {
        "text": "परात्मभूतोऽपि परोपदेशं\nकुर्वन् भवान् सर्वनिरस्यमान: ।\nविकारहीनो विचचार कृत्स्नां\nमहीमहीनात्मरसाभिलीन: ॥९॥",
        "index": 12,
        "shloka_num": 9
    },
    {
        "text": "शयुव्रतं गोमृगकाकचर्यां\nचिरं चरन्नाप्य परं स्वरूपं ।\nदवाहृताङ्ग: कुटकाचले त्वं\nतापान् ममापाकुरु वातनाथ ॥१०॥",
        "index": 13,
        "shloka_num": 10
    }
]