[
  {
    "text": "१२ मैत्रावरुणिर्वसिष्ठः । इन्द्राग्नी ।गायत्री, १२ अनुष्टुप् ।",
    "index": 0,
    "shloka_num": null
  },
  {
    "text": "इ॒यं वा॑म॒स्य मन्म॑न॒ इन्द्रा॑ग्नी पू॒र्व्यस्तु॑तिः ।\nअ॒भ्राद्वृ॒ष्टिरि॑वाजनि ॥१॥",
    "index": 1,
    "shloka_num": 1
  },
  {
    "text": "शृ॒णु॒तं ज॑रि॒तुर्हव॒मिन्द्रा॑ग्नी॒ वन॑तं॒ गिरः॑ ।\nई॒शा॒ना पि॑प्यतं॒ धियः॑ ॥२॥",
    "index": 2,
    "shloka_num": 2
  },
  {
    "text": "मा पा॑प॒त्वाय॑ नो न॒रेन्द्रा॑ग्नी॒ माभिश॑स्तये ।\nमा नो॑ रीरधतं नि॒दे ॥३॥",
    "index": 3,
    "shloka_num": 3
  },
  {
    "text": "इन्द्रे॑ अ॒ग्ना नमो॑ बृ॒हत्सु॑वृ॒क्तिमेर॑यामहे ।\nधि॒या धेना॑ अव॒स्यवः॑ ॥४॥",
    "index": 4,
    "shloka_num": 4
  },
  {
    "text": "ता हि शश्व॑न्त॒ ईळ॑त इ॒त्था विप्रा॑स ऊ॒तये॑ ।\nस॒बाधो॒ वाज॑सातये ॥५॥",
    "index": 5,
    "shloka_num": 5
  },
  {
    "text": "ता वां॑ गी॒र्भिर्वि॑प॒न्यवः॒ प्रय॑स्वन्तो हवामहे ।\nमे॒धसा॑ता सनि॒ष्यवः॑ ॥६॥",
    "index": 6,
    "shloka_num": 6
  },
  {
    "text": "इन्द्रा॑ग्नी॒ अव॒सा ग॑तम॒स्मभ्यं॑ चर्षणीसहा ।\nमा नो॑ दुः॒शंस॑ ईशत ॥७॥",
    "index": 7,
    "shloka_num": 7
  },
  {
    "text": "मा कस्य॑ नो॒ अर॑रुषो धू॒र्तिः प्रण॒ङ्मर्त्य॑स्य ।\nइन्द्रा॑ग्नी॒ शर्म॑ यच्छतम् ॥८॥",
    "index": 8,
    "shloka_num": 8
  },
  {
    "text": "गोम॒द्धिर॑ण्यव॒द्वसु॒ यद्वा॒मश्वा॑व॒दीम॑हे ।\nइन्द्रा॑ग्नी॒ तद्व॑नेमहि ॥९॥",
    "index": 9,
    "shloka_num": 9
  },
  {
    "text": "यत्सोम॒ आ सु॒ते नर॑ इन्द्रा॒ग्नी अजो॑हवुः ।\nसप्ती॑वन्ता सप॒र्यवः॑ ॥१०॥",
    "index": 10,
    "shloka_num": 10
  },
  {
    "text": "उ॒क्थेभि॑र्वृत्र॒हन्त॑मा॒ या म॑न्दा॒ना चि॒दा गि॒रा ।\nआ॒ङ्गू॒षैरा॒विवा॑सतः ॥११॥",
    "index": 11,
    "shloka_num": 11
  },
  {
    "text": "ताविद्दुः॒शंसं॒ मर्त्यं॒ दुर्वि॑द्वांसं रक्ष॒स्विन॑म् ।\nआ॒भो॒गं हन्म॑ना हतमुद॒धिं हन्म॑ना हतम् ॥१२॥",
    "index": 12,
    "shloka_num": 12
  }
]
