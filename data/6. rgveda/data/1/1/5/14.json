[
  {
    "text": "६ सुतंभर आत्रेयः । अग्निः  । गायत्री ।",
    "index": 0,
    "shloka_num": null
  },
  {
    "text": "अ॒ग्निं स्तोमे॑न बोधय समिधा॒नो अम॑र्त्यम्  । ह॒व्या दे॒वेषु॑ नो दधत्  ॥१॥",
    "index": 1,
    "shloka_num": 1
  },
  {
    "text": "तम॑ध्व॒रेष्वी॑ळते दे॒वं मर्ता॒ अम॑र्त्यम्  । यजि॑ष्ठं॒ मानु॑षे॒ जने॑  ॥२॥",
    "index": 2,
    "shloka_num": 2
  },
  {
    "text": "तं हि शश्व॑न्त॒ ईळ॑ते स्रु॒चा दे॒वं घृ॑त॒श्चुता॑  । अ॒ग्निं ह॒व्याय॒ वोळह॑वे  ॥३॥",
    "index": 3,
    "shloka_num": 3
  },
  {
    "text": "अ॒ग्निर्जा॒तो अ॑रोचत॒ घ्नन् दस्यू॒ञ्ज्योति॑षा॒ तम॑:  । अवि॑न्द॒द् गा अ॒पः स्व॑:  ॥४॥",
    "index": 4,
    "shloka_num": 4
  },
  {
    "text": "अ॒ग्निमी॒ळेन्यं॑ क॒विं घृ॒तपृ॑ष्ठं सपर्यत  । वेतु॑ मे शृ॒णव॒द्धव॑म्  ॥५॥",
    "index": 5,
    "shloka_num": 5
  },
  {
    "text": "अ॒ग्निं घृ॒तेन॑ वावृधु॒: स्तोमे॑भिर्वि॒श्वच॑र्षणिम्  । स्वा॒धीभि॑र्वच॒स्युभि॑:  ॥६॥",
    "index": 6,
    "shloka_num": 6
  }
]
