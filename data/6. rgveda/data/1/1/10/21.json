[
  {
    "text": "८ ऐन्द्रो विमदः, प्राजापत्यो वा, वासुक्रो वसुकृद्वा । अग्निः । आस्तारपंक्तिः ।",
    "index": 0,
    "shloka_num": null
  },
  {
    "text": "आग्निं न स्ववृ॑क्तिभि॒र्होता॑रं त्वा वृणीमहे ।",
    "index": 1,
    "shloka_num": null
  },
  {
    "text": "य॒ज्ञाय॑ स्ती॒र्णब॑र्हिषे॒ वि वो॒ मदे॑ शी॒रं पा॑व॒कशो॑चिषं॒ विव॑क्षसे ॥१॥",
    "index": 2,
    "shloka_num": 1
  },
  {
    "text": "त्वामु॒ ते स्वा॒भुव॑: शु॒म्भन्त्यश्व॑राधसः ।",
    "index": 3,
    "shloka_num": null
  },
  {
    "text": "वेति॒ त्वामु॑प॒सेच॑नी॒ वि वो॒ मद॒ ऋजी॑तिरग्न॒ आहु॑ति॒र्विव॑क्षसे ॥२॥",
    "index": 4,
    "shloka_num": 2
  },
  {
    "text": "त्वे ध॒र्माण॑ आसते जु॒हूभि॑: सिञ्च॒तीरि॑व ।",
    "index": 5,
    "shloka_num": null
  },
  {
    "text": "कृ॒ष्णा रू॒पाण्यर्जु॑ना॒ वि वो॒ मदे॒ विश्वा॒ अधि॒ श्रियो॑ धिषे॒ विव॑क्षसे ॥३॥",
    "index": 6,
    "shloka_num": 3
  },
  {
    "text": "यम॑ग्ने॒ मन्य॑से र॒यिं सह॑सावन्नमर्त्य ।",
    "index": 7,
    "shloka_num": null
  },
  {
    "text": "तमा नो॒ वाज॑सातये॒ वि वो॒ मदे॑ य॒ज्ञेषु॑ चि॒त्रमा भ॑रा॒ विव॑क्षसे ॥४॥",
    "index": 8,
    "shloka_num": 4
  },
  {
    "text": "अ॒ग्निर्जा॒तो अथ॑र्वणा वि॒दद्विश्वा॑नि॒ काव्या॑ ।",
    "index": 9,
    "shloka_num": null
  },
  {
    "text": "भुव॑द्दू॒तो वि॒वस्व॑तो॒ वि वो॒ मदे॑ प्रि॒यो य॒मस्य॒ काम्यो॒ विव॑क्षसे ॥५॥",
    "index": 10,
    "shloka_num": 5
  },
  {
    "text": "त्वां य॒ज्ञेष्वी॑ळ॒तेऽग्ने॑ प्रय॒त्य॑ध्व॒रे ।",
    "index": 11,
    "shloka_num": null
  },
  {
    "text": "त्वं वसू॑नि॒ काम्या॒ वि वो॒ मदे॒ विश्वा॑ दधासि दा॒शुषे॒ विव॑क्षसे ॥६॥",
    "index": 12,
    "shloka_num": 6
  },
  {
    "text": "त्वां य॒ज्ञेष्वृ॒त्विजं॒ चारु॑मग्ने॒ नि षे॑दिरे ।",
    "index": 13,
    "shloka_num": null
  },
  {
    "text": "घृ॒तप्र॑तीकं॒ मनु॑षो॒ वि वो॒ मदे॑ शु॒क्रं चेति॑ष्ठम॒क्षभि॒र्विव॑क्षसे ॥७॥",
    "index": 14,
    "shloka_num": 7
  },
  {
    "text": "अग्ने॑ शु॒क्रेण॑ शो॒चिषो॒रु प्र॑थयसे बृ॒हत् ।",
    "index": 15,
    "shloka_num": null
  },
  {
    "text": "अ॒भि॒क्रन्द॑न्वृषायसे॒ वि वो॒ मदे॒ गर्भं॑ दधासि जा॒मिषु॒ विव॑क्षसे ॥८॥",
    "index": 16,
    "shloka_num": 8
  }
]
