[
  {
    "text": "७ सौचीकोऽग्निर्वैश्वानरो वा, सप्तिर्वाजंभरो वा । अग्निः । त्रिष्टुप् ।",
    "index": 0,
    "shloka_num": null
  },
  {
    "text": "अप॑श्यमस्य मह॒तो म॑हि॒त्वमम॑र्त्यस्य॒ मर्त्या॑सु वि॒क्षु  ।",
    "index": 1,
    "shloka_num": null
  },
  {
    "text": "नाना॒ हनू॒ विभृ॑ते॒ सं भ॑रेते॒ असि॑न्वती॒ बप्स॑ती॒ भूर्य॑त्तः  ॥१॥",
    "index": 2,
    "shloka_num": 1
  },
  {
    "text": "गुहा॒ शिरो॒ निहि॑त॒मृध॑ग॒क्षी असि॑न्वन्नत्ति जि॒ह्वया॒ वना॑नि  ।",
    "index": 3,
    "shloka_num": null
  },
  {
    "text": "अत्रा॑ण्यस्मै प॒ड्भिः सं भ॑रन्त्युत्ता॒नह॑स्ता॒ नम॒साधि॑ वि॒क्षु  ॥२॥",
    "index": 4,
    "shloka_num": 2
  },
  {
    "text": "प्र मा॒तुः प्र॑त॒रं गुह्य॑मि॒च्छन्कु॑मा॒रो न वी॒रुध॑: सर्पदु॒र्वीः  ।",
    "index": 5,
    "shloka_num": null
  },
  {
    "text": "स॒सं न प॒क्वम॑विदच्छु॒चन्तं॑ रिरि॒ह्वांसं॑ रि॒प उ॒पस्थे॑ अ॒न्तः  ॥३॥",
    "index": 6,
    "shloka_num": 3
  },
  {
    "text": "तद्वा॑मृ॒तं रो॑दसी॒ प्र ब्र॑वीमि॒ जाय॑मानो मा॒तरा॒ गर्भो॑ अत्ति  ।",
    "index": 7,
    "shloka_num": null
  },
  {
    "text": "नाहं दे॒वस्य॒ मर्त्य॑श्चिकेता॒ऽग्निर॒ङ्ग विचे॑ता॒: स प्रचे॑ताः  ॥४॥",
    "index": 8,
    "shloka_num": 4
  },
  {
    "text": "यो अ॑स्मा॒ अन्नं॑ तृ॒ष्वा॒३दधा॒त्याज्यै॑र्घृ॒तैर्जु॒होति॒ पुष्य॑ति  ।",
    "index": 9,
    "shloka_num": null
  },
  {
    "text": "तस्मै॑ स॒हस्र॑म॒क्षभि॒र्वि च॒क्षेऽग्ने॑ वि॒श्वत॑: प्र॒त्यङ्ङ॑सि॒ त्वम्  ॥५॥",
    "index": 10,
    "shloka_num": 5
  },
  {
    "text": "किं दे॒वेषु॒ त्यज॒ एन॑श्चक॒र्थाऽग्ने॑ पृ॒च्छामि॒ नु त्वामवि॑द्वान्  ।",
    "index": 11,
    "shloka_num": null
  },
  {
    "text": "अक्री॑ळ॒न्क्रीळ॒न्हरि॒रत्त॑वे॒ऽदन्वि प॑र्व॒शश्च॑कर्त॒ गामि॑वा॒सिः  ॥६॥",
    "index": 12,
    "shloka_num": 6
  },
  {
    "text": "विषू॑चो॒ अश्वा॑न्युयुजे वने॒जा ऋजी॑तिभी रश॒नाभि॑र्गृभी॒तान्  ।",
    "index": 13,
    "shloka_num": null
  },
  {
    "text": "च॒क्ष॒दे मि॒त्रो वसु॑भि॒: सुजा॑त॒: समा॑नृधे॒ पर्व॑भिर्वावृधा॒नः  ॥७॥",
    "index": 14,
    "shloka_num": 7
  }
]
