[
  {
    "text": "१० मैत्रावरुणिर्वसिष्ठ: ।मण्डूका: { पर्जन्य: }  । त्रिष्टुप् , १ अनुष्टुप्  ।",
    "index": 0,
    "shloka_num": null
  },
  {
    "text": "सं॒व॒त्स॒रं श॑शया॒ना ब्रा॑ह्म॒णा व्र॑तचा॒रिण॑:  ।",
    "index": 1,
    "shloka_num": null
  },
  {
    "text": "वाचं॑ प॒र्जन्य॑जिन्वितां॒ प्र म॒ण्डूका॑ अवादिषुः  ॥१॥",
    "index": 2,
    "shloka_num": 1
  },
  {
    "text": "दि॒व्या आपो॑ अ॒भि यदे॑न॒माय॒न्दृतिं॒ न शुष्कं॑ सर॒सी शया॑नम्  ।",
    "index": 3,
    "shloka_num": null
  },
  {
    "text": "गवा॒मह॒ न मा॒युर्व॒त्सिनी॑नां म॒ण्डूका॑नां व॒ग्नुरत्रा॒ समे॑ति  ॥२॥",
    "index": 4,
    "shloka_num": 2
  },
  {
    "text": "यदी॑मेनाँ उश॒तो अ॒भ्यव॑र्षीत्तृ॒ष्याव॑तः प्रा॒वृष्याग॑तायाम्  ।",
    "index": 5,
    "shloka_num": null
  },
  {
    "text": "अ॒ख्ख॒ली॒कृत्या॑ पि॒तरं॒ न पु॒त्रो अ॒न्यो अ॒न्यमुप॒ वद॑न्तमेति  ॥३॥",
    "index": 6,
    "shloka_num": 3
  },
  {
    "text": "अ॒न्यो अ॒न्यमनु॑ गृभ्णात्येनोर॒पां प्र॑स॒र्गे यदम॑न्दिषाताम्  ।",
    "index": 7,
    "shloka_num": null
  },
  {
    "text": "म॒ण्डूको॒ यद॒भिवृ॑ष्ट॒: कनि॑ष्क॒न्पृश्नि॑: सम्पृ॒ङ्क्ते हरि॑तेन॒ वाच॑म्  ॥४॥",
    "index": 8,
    "shloka_num": 4
  },
  {
    "text": "यदे॑षाम॒न्यो अ॒न्यस्य॒ वाचं॑ शा॒क्तस्ये॑व॒ वद॑ति॒ शिक्ष॑माणः  ।",
    "index": 9,
    "shloka_num": null
  },
  {
    "text": "सर्वं॒ तदे॑षां स॒मृधे॑व॒ पर्व॒ यत्सु॒वाचो॒ वद॑थ॒नाध्य॒प्सु  ॥५॥",
    "index": 10,
    "shloka_num": 5
  },
  {
    "text": "गोमा॑यु॒रेको॑ अ॒जमा॑यु॒रेक॒: पृश्नि॒रेको॒ हरि॑त॒ एक॑ एषाम्  ।",
    "index": 11,
    "shloka_num": null
  },
  {
    "text": "स॒मा॒नं नाम॒ बिभ्र॑तो॒ विरू॑पाः पुरु॒त्रा वाचं॑ पिपिशु॒र्वद॑न्तः  ॥६॥",
    "index": 12,
    "shloka_num": 6
  },
  {
    "text": "ब्रा॒ह्म॒णासो॑ अतिरा॒त्रे न सोमे॒ सरो॒ न पू॒र्णम॒भितो॒ वद॑न्तः  ।",
    "index": 13,
    "shloka_num": null
  },
  {
    "text": "सं॒व॒त्स॒रस्य॒ तदह॒: परि॑ ष्ठ॒ यन्म॑ण्डूकाः प्रावृ॒षीणं॑ ब॒भूव॑  ॥७॥",
    "index": 14,
    "shloka_num": 7
  },
  {
    "text": "ब्रा॒ह्म॒णास॑: सो॒मिनो॒ वाच॑मक्रत॒ ब्रह्म॑ कृ॒ण्वन्त॑: परिवत्स॒रीण॑म्  ।",
    "index": 15,
    "shloka_num": null
  },
  {
    "text": "अ॒ध्व॒र्यवो॑ घ॒र्मिण॑: सिष्विदा॒ना आ॒विर्भ॑वन्ति॒ गुह्या॒ न के चि॑त्  ॥८॥",
    "index": 16,
    "shloka_num": 8
  },
  {
    "text": "दे॒वहि॑तिं जुगुपुर्द्वाद॒शस्य॑ ऋ॒तुं नरो॒ न प्र मि॑नन्त्ये॒ते  ।",
    "index": 17,
    "shloka_num": null
  },
  {
    "text": "सं॒व॒त्स॒रे प्रा॒वृष्याग॑तायां त॒प्ता घ॒र्मा अ॑श्नुवते विस॒र्गम्  ॥९॥",
    "index": 18,
    "shloka_num": 9
  },
  {
    "text": "गोमा॑युरदाद॒जमा॑युरदा॒त्पृश्नि॑रदा॒द्धरि॑तो नो॒ वसू॑नि  ।",
    "index": 19,
    "shloka_num": null
  },
  {
    "text": "गवां॑ म॒ण्डूका॒ दद॑तः श॒तानि॑ सहस्रसा॒वे प्र ति॑रन्त॒ आयु॑:  ॥१०॥",
    "index": 20,
    "shloka_num": 10
  }
]
