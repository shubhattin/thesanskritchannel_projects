[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "द्विसप्ततितमम् दशकम्",
        "index": 1,
        "shloka_num": null
    },
    {
        "text": "अक्रूर आगमनम्",
        "index": 2,
        "shloka_num": null
    },
    {
        "text": "कंसोऽथ नारदगिरा व्रजवासिनं त्वाम्",
        "index": 3,
        "shloka_num": null
    },
    {
        "text": "आकर्ण्य दीर्णहृदय: स हि गान्दिनेयम् ।\nआहूय कार्मुकमखच्छलतो भवन्तम्\nआनेतुमेनमहिनोदहिनाथशायिन् ॥१॥",
        "index": 4,
        "shloka_num": 1
    },
    {
        "text": "अक्रूर एष भवदंघ्रिपरश्चिराय\nत्वद्दर्शनाक्षममना: क्षितिपालभीत्या ।\nतस्याज्ञयैव पुनरीक्षितुमुद्यतस्त्वाम्\nआनन्दभारमतिभूरितरं बभार ॥२॥",
        "index": 5,
        "shloka_num": 2
    },
    {
        "text": "सोऽयं रथेन सुकृती भवतो निवासं\nगच्छन् मनोरथगणांस्त्वयि धार्यमाणान् ।\nआस्वादयन् मुहुरपायभयेन दैवं\nसम्प्रार्थयन् पथि न किञ्चिदपि व्यजानात् ॥३॥",
        "index": 6,
        "shloka_num": 3
    },
    {
        "text": "द्रक्ष्यामि वेदशतगीतगतिं पुमांसं\nस्प्रक्ष्यामि किंस्विदपि नाम परिष्वजेयम् ।\nकिं वक्ष्यते स खलु मां क्वनु वीक्षित: स्यात्\nइत्थं निनाय स भवन्मयमेव मार्गम् ॥४॥",
        "index": 7,
        "shloka_num": 4
    },
    {
        "text": "भूय: क्रमादभिविशन् भवदंघ्रिपूतं\nवृन्दावनं हरविरिञ्चसुराभिवन्द्यम् ।\nआनन्दमग्न इव लग्न इव प्रमोहे\nकिं किं दशान्तरमवाप न पङ्कजाक्ष ॥५॥",
        "index": 8,
        "shloka_num": 5
    },
    {
        "text": "पश्यन्नवन्दत भवद्विहृतिस्थलानि\nपांसुष्ववेष्टत भवच्चरणाङ्कितेषु ।\nकिं ब्रूमहे बहुजना हि तदापि जाता\nएवं तु भक्तितरला विरला: परात्मन् ॥६॥",
        "index": 9,
        "shloka_num": 6
    },
    {
        "text": "सायं स गोपभवनानि भवच्चरित्र-\nगीतामृतप्रसृतकर्णरसायनानि ।\nपश्यन् प्रमोदसरितेव किलोह्यमानो\nगच्छन् भवद्भवनसन्निधिमन्वयासीत् ॥७॥",
        "index": 10,
        "shloka_num": 7
    },
    {
        "text": "तावद्ददर्श पशुदोहविलोकलोलं\nभक्तोत्तमागतिमिव प्रतिपालयन्तम् ।\nभूमन् भवन्तमयमग्रजवन्तमन्त:\nब्रह्मानुभूतिरससिन्धुमिवोद्वमन्तम् ॥८॥",
        "index": 11,
        "shloka_num": 8
    },
    {
        "text": "सायन्तनाप्लवविशेषविविक्तगात्रौ\nद्वौ पीतनीलरुचिराम्बरलोभनीयौ ।\nनातिप्रपञ्चधृतभूषणचारुवेषौ\nमन्दस्मितार्द्रवदनौ स युवां ददर्श ॥९॥",
        "index": 12,
        "shloka_num": 9
    },
    {
        "text": "दूराद्रथात्समवरुह्य नमन्तमेनम्\nउत्थाप्य भक्तकुलमौलिमथोपगूहन् ।\nहर्षान्मिताक्षरगिरा कुशलानुयोगी\nपाणिं प्रगृह्य सबलोऽथ गृहं निनेथ ॥१०॥",
        "index": 13,
        "shloka_num": 10
    },
    {
        "text": "नन्देन साकममितादरमर्चयित्वा\nतं यादवं तदुदितां निशमय्य वार्ताम् ।\nगोपेषु भूपतिनिदेशकथां निवेद्य\nनानाकथाभिरिह तेन निशामनैषी: ॥११॥",
        "index": 14,
        "shloka_num": 11
    },
    {
        "text": "चन्द्रागृहे किमुत चन्द्रभगागृहे नु\nराधागृहे नु भवने किमु मैत्रविन्दे ।\nधूर्तो विलम्बत इति प्रमदाभिरुच्चै:\nआशङ्कितो निशि मरुत्पुरनाथ पाया: ॥१२॥",
        "index": 15,
        "shloka_num": 12
    }
]