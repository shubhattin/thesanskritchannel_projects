[
  {
    "text": "७ पुरुमीळहाजमीळहौ सौहोत्रौ । अश्विनौ । त्रिष्टुप् ।",
    "index": 0,
    "shloka_num": null
  },
  {
    "text": "तं वां॒ रथं॑ व॒यम॒द्या हु॑वेम पृथु॒ज्रय॑मश्विना॒ संग॑तिं॒ गोः  ।",
    "index": 1,
    "shloka_num": null
  },
  {
    "text": "यः सू॒र्यां वह॑ति वन्धुरा॒युर्गिर्वा॑हसं पुरु॒तमं॑ वसू॒युम्  ॥१॥",
    "index": 2,
    "shloka_num": 1
  },
  {
    "text": "यु॒वं श्रिय॑मश्विना दे॒वता॒ तां दिवो॑ नपाता वनथ॒: शची॑भिः  ।",
    "index": 3,
    "shloka_num": null
  },
  {
    "text": "यु॒वोर्वपु॑र॒भि पृक्ष॑: सचन्ते॒ वह॑न्ति॒ यत् क॑कु॒हासो॒ रथे॑ वाम्  ॥२॥",
    "index": 4,
    "shloka_num": 2
  },
  {
    "text": "को वा॑म॒द्या क॑रते रा॒तह॑व्य ऊ॒तये॑ वा सुत॒पेया॑य वा॒र्कैः  ।",
    "index": 5,
    "shloka_num": null
  },
  {
    "text": "ऋ॒तस्य॑ वा व॒नुषे॑ पू॒र्व्याय॒ नमो॑ येमा॒नो अ॑श्वि॒ना व॑वर्तत्  ॥३॥",
    "index": 6,
    "shloka_num": 3
  },
  {
    "text": "हि॒र॒ण्यये॑न पुरुभू॒ रथे॑ने॒मं य॒ज्ञं ना॑स॒त्योप॑ यातम्  ।",
    "index": 7,
    "shloka_num": null
  },
  {
    "text": "पिबा॑थ॒ इन्मधु॑नः सो॒म्यस्य॒ दध॑थो॒ रत्नं॑ विध॒ते जना॑य  ॥४॥",
    "index": 8,
    "shloka_num": 4
  },
  {
    "text": "आ नो॑ यातं दि॒वो अच्छा॑ पृथि॒व्या हि॑र॒ण्यये॑न सु॒वृता॒ रथे॑न  ।",
    "index": 9,
    "shloka_num": null
  },
  {
    "text": "मा वा॑म॒न्ये नि य॑मन् देव॒यन्त॒: सं यद् द॒दे नाभि॑: पू॒र्व्या वा॑म्  ॥५॥",
    "index": 10,
    "shloka_num": 5
  },
  {
    "text": "नू नो॑ र॒यिं पु॑रु॒वीरं॑ बृ॒हन्तं॒ दस्रा॒ मिमा॑थामु॒भये॑ष्व॒स्मे  ।",
    "index": 11,
    "shloka_num": null
  },
  {
    "text": "नरो॒ यद् वा॑मश्विना॒ स्तोम॒माव॑न् त्स॒धस्तु॑तिमाजमी॒ळहासो॑ अग्मन्  ॥६॥",
    "index": 12,
    "shloka_num": 6
  },
  {
    "text": "इ॒हेह॒ यद् वां॑ सम॒ना प॑पृ॒क्षे सेयम॒स्मे सु॑म॒तिर्वा॑जरत्ना  ।",
    "index": 13,
    "shloka_num": null
  },
  {
    "text": "उ॒रु॒ष्यतं॑ जरि॒तारं॑ यु॒वं ह॑ श्रि॒तः कामो॑ नासत्या युव॒द्रिक्  ॥७॥",
    "index": 14,
    "shloka_num": 7
  }
]
