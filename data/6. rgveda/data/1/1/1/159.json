[
  {
    "text": "५ दीर्घतमा औचथ्यः । द्यावापृथिवी । जगती ।",
    "index": 0,
    "shloka_num": null
  },
  {
    "text": "प्र द्यावा॑ य॒ज्ञैः पृ॑थि॒वी ऋ॑ता॒वृधा॑ म॒ही स्तु॑षे वि॒दथे॑षु॒ प्रचे॑तसा ।",
    "index": 1,
    "shloka_num": null
  },
  {
    "text": "दे॒वेभि॒र्ये दे॒वपु॑त्रे सु॒दंस॑से॒त्था धि॒या वार्या॑णि प्र॒भूष॑तः ॥१॥",
    "index": 2,
    "shloka_num": 1
  },
  {
    "text": "उ॒त म॑न्ये पि॒तुर॒द्रुहो॒ मनो॑ मा॒तुर्महि॒ स्वत॑व॒स्तद्धवी॑मभिः ।",
    "index": 3,
    "shloka_num": null
  },
  {
    "text": "सु॒रेत॑सा पि॒तरा॒ भूम॑ चक्रतुरु॒रु प्र॒जाया॑ अ॒मृतं॒ वरी॑मभिः ॥२॥",
    "index": 4,
    "shloka_num": 2
  },
  {
    "text": "ते सू॒नव॒: स्वप॑सः सु॒दंस॑सो म॒ही ज॑ज्ञुर्मा॒तरा॑ पू॒र्वचि॑त्तये ।",
    "index": 5,
    "shloka_num": null
  },
  {
    "text": "स्था॒तुश्च॑ स॒त्यं जग॑तश्च॒ धर्म॑णि पु॒त्रस्य॑ पाथः प॒दमद्व॑याविनः ॥३॥",
    "index": 6,
    "shloka_num": 3
  },
  {
    "text": "ते मा॒यिनो॑ ममिरे सु॒प्रचे॑तसो जा॒मी सयो॑नी मिथु॒ना समो॑कसा ।",
    "index": 7,
    "shloka_num": null
  },
  {
    "text": "नव्यं॑नव्यं॒ तन्तु॒मा त॑न्वते दि॒वि स॑मु॒द्रे अ॒न्तः क॒वय॑: सुदी॒तय॑: ॥४॥",
    "index": 8,
    "shloka_num": 4
  },
  {
    "text": "तद् राधो॑ अ॒द्य स॑वि॒तुर्वरे॑ण्यं व॒यं दे॒वस्य॑ प्रस॒वे म॑नामहे ।",
    "index": 9,
    "shloka_num": null
  },
  {
    "text": "अ॒स्मभ्यं॑ द्यावापृथिवी सुचे॒तुना॑ र॒यिं ध॑त्तं॒ वसु॑मन्तं शत॒ग्विन॑म् ॥५॥",
    "index": 10,
    "shloka_num": 5
  }
]
