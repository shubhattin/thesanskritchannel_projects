[
  {
    "text": "५ दीर्घतमा औचथ्यः । अग्निः । त्रिष्टुप् ।",
    "index": 0,
    "shloka_num": null
  },
  {
    "text": "मथी॒द् यदीं॑ वि॒ष्टो मा॑त॒रिश्वा॒ होता॑रं वि॒श्वाप्सुं॑ वि॒श्वदे॑व्यम्  ।",
    "index": 1,
    "shloka_num": null
  },
  {
    "text": "नि यं द॒धुर्म॑नु॒ष्या॑सु वि॒क्षु स्व १ र्ण चि॒त्रं वपु॑षे वि॒भाव॑म्  ॥१॥",
    "index": 2,
    "shloka_num": 1
  },
  {
    "text": "द॒दा॒नमिन्न द॑दभन्त॒ मन्मा॒ग्निर्वरू॑थं॒ मम॒ तस्य॑ चाकन्  ।",
    "index": 3,
    "shloka_num": null
  },
  {
    "text": "जु॒षन्त॒ विश्वा॑न्यस्य॒ कर्मोप॑स्तुतिं॒ भर॑माणस्य का॒रोः  ॥२॥",
    "index": 4,
    "shloka_num": 2
  },
  {
    "text": "नित्ये॑ चि॒न्नु यं सद॑ने जगृ॒भ्रे प्रश॑स्तिभिर्दधि॒रे य॒ज्ञिया॑सः  ।",
    "index": 5,
    "shloka_num": null
  },
  {
    "text": "प्र सू न॑यन्त गृ॒भय॑न्त इ॒ष्टावश्वा॑सो॒ न र॒थ्यो॑ रारहा॒णाः  ॥३॥",
    "index": 6,
    "shloka_num": 3
  },
  {
    "text": "पु॒रूणि॑ द॒स्मो नि रि॑णाति॒ जम्भै॒राद् रो॑चते॒ वन॒ आ वि॒भावा॑  ।",
    "index": 7,
    "shloka_num": null
  },
  {
    "text": "आद॑स्य॒ वातो॒ अनु॑ वाति शो॒चिरस्तु॒र्न शर्या॑मस॒नामनु॒ द्यून्  ॥४॥",
    "index": 8,
    "shloka_num": 4
  },
  {
    "text": "न यं रि॒पवो॒ न रि॑ष॒ण्यवो॒ गर्भे॒ सन्तं॑ रेष॒णा रे॒षय॑न्ति  ।",
    "index": 9,
    "shloka_num": null
  },
  {
    "text": "अ॒न्धा अ॑प॒श्या न द॑भन्नभि॒ख्या नित्या॑स ईं प्रे॒तारो॑ अरक्षन्  ॥५॥",
    "index": 10,
    "shloka_num": 5
  }
]
