[
  {
    "text": "२२ इरिम्बिष्ठिः काण्व: ।आदित्या: ;४,६,७, अदिति:; ८ अश्विनौ; ९ अग्निसूर्यानिला : । उष्णिक् ।",
    "index": 0,
    "shloka_num": null
  },
  {
    "text": "इ॒दं ह॑ नू॒नमे॑षां सु॒म्नं भि॑क्षेत॒ मर्त्य॑: ।\nआ॒दि॒त्याना॒मपू॑र्व्यं॒ सवी॑मनि ॥१॥",
    "index": 1,
    "shloka_num": 1
  },
  {
    "text": "अ॒न॒र्वाणो॒ ह्ये॑षां॒ पन्था॑ आदि॒त्याना॑म् ।\nअद॑ब्धा॒: सन्ति॑ पा॒यव॑: सुगे॒वृध॑: ॥२॥",
    "index": 2,
    "shloka_num": 2
  },
  {
    "text": "तत्सु न॑: सवि॒ता भगो॒ वरु॑णो मि॒त्रो अ॑र्य॒मा ।\nशर्म॑ यच्छन्तु स॒प्रथो॒ यदीम॑हे ॥३॥",
    "index": 3,
    "shloka_num": 3
  },
  {
    "text": "दे॒वेभि॑र्देव्यदि॒तेऽरि॑ष्टभर्म॒न्ना ग॑हि ।\nस्मत्सू॒रिभि॑: पुरुप्रिये सु॒शर्म॑भिः ॥४॥",
    "index": 4,
    "shloka_num": 4
  },
  {
    "text": "ते हि पु॒त्रासो॒ अदि॑तेर्वि॒दुर्द्वेषां॑सि॒ योत॑वे ।\nअं॒होश्चि॑दुरु॒चक्र॑योऽने॒हस॑: ॥५॥",
    "index": 5,
    "shloka_num": 5
  },
  {
    "text": "अदि॑तिर्नो॒ दिवा॑ प॒शुमदि॑ति॒र्नक्त॒मद्व॑याः ।\nअदि॑तिः पा॒त्वंह॑सः स॒दावृ॑धा ॥६॥",
    "index": 6,
    "shloka_num": 6
  },
  {
    "text": "उ॒त स्या नो॒ दिवा॑ म॒तिरदि॑तिरू॒त्या ग॑मत् ।\nसा शंता॑ति॒ मय॑स्कर॒दप॒ स्रिध॑: ॥७॥",
    "index": 7,
    "shloka_num": 7
  },
  {
    "text": "उ॒त त्या दैव्या॑ भि॒षजा॒ शं न॑: करतो अ॒श्विना॑ ।\nयु॒यु॒याता॑मि॒तो रपो॒ अप॒ स्रिध॑: ॥८॥",
    "index": 8,
    "shloka_num": 8
  },
  {
    "text": "शम॒ग्निर॒ग्निभि॑: कर॒च्छं न॑स्तपतु॒ सूर्य॑: ।\nशं वातो॑ वात्वर॒पा अप॒ स्रिध॑: ॥९॥",
    "index": 9,
    "shloka_num": 9
  },
  {
    "text": "अपामी॑वा॒मप॒ स्रिध॒मप॑ सेधत दुर्म॒तिम् ।\nआदि॑त्यासो यु॒योत॑ना नो॒ अंह॑सः ॥१०॥",
    "index": 10,
    "shloka_num": 10
  },
  {
    "text": "यु॒योता॒ शरु॑म॒स्मदाँ आदि॑त्यास उ॒ताम॑तिम् ।\nऋध॒ग्द्वेष॑: कृणुत विश्ववेदसः ॥११॥",
    "index": 11,
    "shloka_num": 11
  },
  {
    "text": "तत्सु न॒: शर्म॑ यच्छ॒ताऽऽदि॑त्या॒ यन्मुमो॑चति ।\nएन॑स्वन्तं चि॒देन॑सः सुदानवः ॥१२॥",
    "index": 12,
    "shloka_num": 12
  },
  {
    "text": "यो न॒: कश्चि॒द्रिरि॑क्षति रक्ष॒स्त्वेन॒ मर्त्य॑: ।\nस्वैः ष एवै॑ रिरिषीष्ट॒ युर्जन॑: ॥१३॥",
    "index": 13,
    "shloka_num": 13
  },
  {
    "text": "समित्तम॒घम॑श्नवद्दु॒:शंसं॒ मर्त्यं॑ रि॒पुम् ।\nयो अ॑स्म॒त्रा दु॒र्हणा॑वाँ॒ उप॑ द्व॒युः ॥१४॥",
    "index": 14,
    "shloka_num": 14
  },
  {
    "text": "पा॒क॒त्रा स्थ॑न देवा हृ॒त्सु जा॑नीथ॒ मर्त्य॑म् ।\nउप॑ द्व॒युं चाद्व॑युं च वसवः ॥१५॥",
    "index": 15,
    "shloka_num": 15
  },
  {
    "text": "आ शर्म॒ पर्व॑ताना॒मोतापां वृ॑णीमहे ।\nद्यावा॑क्षामा॒रे अ॒स्मद्रप॑स्कृतम् ॥१६॥",
    "index": 16,
    "shloka_num": 16
  },
  {
    "text": "ते नो॑ भ॒द्रेण॒ शर्म॑णा यु॒ष्माकं॑ ना॒वा व॑सवः ।\nअति॒ विश्वा॑नि दुरि॒ता पि॑पर्तन ॥१७॥",
    "index": 17,
    "shloka_num": 17
  },
  {
    "text": "तु॒चे तना॑य॒ तत्सु नो॒ द्राघी॑य॒ आयु॑र्जी॒वसे॑ ।\nआदि॑त्यासः सुमहसः कृ॒णोत॑न ॥१८॥",
    "index": 18,
    "shloka_num": 18
  },
  {
    "text": "य॒ज्ञो ही॒ळो वो॒ अन्त॑र॒ आदि॑त्या॒ अस्ति॑ मृ॒ळत॑ ।\nयु॒ष्मे इद्वो॒ अपि॑ ष्मसि सजा॒त्ये॑ ॥१९॥",
    "index": 19,
    "shloka_num": 19
  },
  {
    "text": "बृ॒हद्वरू॑थं म॒रुतां॑ दे॒वं त्रा॒तार॑म॒श्विना॑ ।\nमि॒त्रमी॑महे॒ वरु॑णं स्व॒स्तये॑ ॥२०॥",
    "index": 20,
    "shloka_num": 20
  },
  {
    "text": "अ॒ने॒हो मि॑त्रार्यमन्नृ॒वद्व॑रुण॒ शंस्य॑म् ।\nत्रि॒वरू॑थं मरुतो यन्त नश्छ॒र्दिः ॥२१॥",
    "index": 21,
    "shloka_num": 21
  },
  {
    "text": "ये चि॒द्धि मृ॒त्युब॑न्धव॒ आदि॑त्या॒ मन॑व॒: स्मसि॑ ।\nप्र सू न॒ आयु॑र्जी॒वसे॑ तिरेतन ॥२२॥",
    "index": 22,
    "shloka_num": 22
  }
]
