६ प्रभूवसुराङ्गिरस:  । पवमान: सोम:  । गायत्री  ।
आ न॑: पवस्व॒ धार॑या॒ पव॑मान र॒यिं पृ॒थुम्  । यया॒ ज्योति॑र्वि॒दासि॑ नः  ॥१॥
इन्दो॑ समुद्रमीङ्खय॒ पव॑स्व विश्वमेजय  । रा॒यो ध॒र्ता न॒ ओज॑सा  ॥२॥
त्वया॑ वी॒रेण॑ वीरवो॒ऽभि ष्या॑म पृतन्य॒तः  । क्षरा॑ णो अ॒भि वार्य॑म्  ॥३॥
प्र वाज॒मिन्दु॑रिष्यति॒ सिषा॑सन्वाज॒सा ऋषि॑:  । व्र॒ता वि॑दा॒न आयु॑धा  ॥४॥
तं गी॒र्भिर्वा॑चमीङ्ख॒यं पु॑ना॒नं वा॑सयामसि  । सोम॒ जन॑स्य॒ गोप॑तिम्  ॥५॥
विश्वो॒ यस्य॑ व्र॒ते जनो॑ दा॒धार॒ धर्म॑ण॒स्पते॑:  । पु॒ना॒नस्य॑ प्र॒भूव॑सोः  ॥६॥
