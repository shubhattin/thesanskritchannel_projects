[
  {
    "text": "५ कतो वैश्वामित्रः । अग्निः । त्रिष्टुप् ।",
    "index": 0,
    "shloka_num": null
  },
  {
    "text": "स॒मि॒ध्यमा॑नः प्रथ॒मानु॒ धर्मा॒ सम॒क्तुभि॑रज्यते वि॒श्ववा॑रः  ।",
    "index": 1,
    "shloka_num": null
  },
  {
    "text": "शो॒चिष्के॑शो घृ॒तनि॑र्णिक् पाव॒कः सु॑य॒ज्ञो अ॒ग्निर्य॒जथा॑य दे॒वान्  ॥१॥",
    "index": 2,
    "shloka_num": 1
  },
  {
    "text": "यथाय॑जो हो॒त्रम॑ग्ने पृथि॒व्या यथा॑ दि॒वो जा॑तवेदश्चिकि॒त्वान्  ।",
    "index": 3,
    "shloka_num": null
  },
  {
    "text": "ए॒वानेन॑ ह॒विषा॑ यक्षि दे॒वान् म॑नु॒ष्वद् य॒ज्ञं प्र ति॑रे॒मम॒द्य  ॥२॥",
    "index": 4,
    "shloka_num": 2
  },
  {
    "text": "त्रीण्यायूं॑षि॒ तव॑ जातवेदस्ति॒स्र आ॒जानी॑रु॒षस॑स्ते अग्ने  ।",
    "index": 5,
    "shloka_num": null
  },
  {
    "text": "ताभि॑र्दे॒वाना॒मवो॑ यक्षि वि॒द्वानथा॑ भव॒ यज॑मानाय॒ शं योः  ॥३॥",
    "index": 6,
    "shloka_num": 3
  },
  {
    "text": "अ॒ग्निं सु॑दी॒तिं सु॒दृशं॑ गृ॒णन्तो॑ नम॒स्याम॒स्त्वेड्यं॑ जातवेदः  ।",
    "index": 7,
    "shloka_num": null
  },
  {
    "text": "त्वां दू॒तम॑र॒तिं ह॑व्य॒वाहं॑ दे॒वा अ॑कृण्वन्न॒मृत॑स्य॒ नाभि॑म्  ॥४॥",
    "index": 8,
    "shloka_num": 4
  },
  {
    "text": "यस्त्वद्धोता॒ पूर्वो॑ अग्ने॒ यजी॑यान् द्वि॒ता च॒ सत्ता॑ स्व॒धया॑ च श॒म्भुः  ।",
    "index": 9,
    "shloka_num": null
  },
  {
    "text": "तस्यानु॒ धर्म॒ प्र य॑जा चिकि॒त्वोऽथ॑ नो धा अध्व॒रं दे॒ववी॑तौ  ॥५॥",
    "index": 10,
    "shloka_num": 5
  }
]
