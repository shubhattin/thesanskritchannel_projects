[
  {
    "text": "१५ वामदेवो गौतमः । रक्षोहाऽग्निः ।त्रिष्टुप् ।",
    "index": 0,
    "shloka_num": null
  },
  {
    "text": "कृ॒णु॒ष्व पाज॒: प्रसि॑तिं॒ न पृ॒थ्वीं या॒हि राजे॒वाम॑वाँ॒ इभे॑न  ।",
    "index": 1,
    "shloka_num": null
  },
  {
    "text": "तृ॒ष्वीमनु॒ प्रसि॑तिं द्रूणा॒नोऽस्ता॑सि॒ विध्य॑ र॒क्षस॒स्तपि॑ष्ठैः  ॥१॥",
    "index": 2,
    "shloka_num": 1
  },
  {
    "text": "तव॑ भ्र॒मास॑ आशु॒या प॑त॒न्त्यनु॑ स्पृश धृष॒ता शोशु॑चानः  ।",
    "index": 3,
    "shloka_num": null
  },
  {
    "text": "तपूं॑ष्यग्ने जु॒ह्वा॑ पत॒ङ्गानसं॑दितो॒ वि सृ॑ज॒ विष्व॑गु॒ल्काः  ॥२॥",
    "index": 4,
    "shloka_num": 2
  },
  {
    "text": "प्रति॒ स्पशो॒ वि सृ॑ज॒ तूर्णि॑तमो॒ भवा॑ पा॒युर्वि॒शो अ॒स्या अद॑ब्धः  ।",
    "index": 5,
    "shloka_num": null
  },
  {
    "text": "यो नो॑ दू॒रे अ॒घशं॑सो॒ यो अन्त्यग्ने॒ माकि॑ष्टे॒ व्यथि॒रा द॑धर्षीत्  ॥३॥",
    "index": 6,
    "shloka_num": 3
  },
  {
    "text": "उद॑ग्ने तिष्ठ॒ प्रत्या त॑नुष्व॒ न्य१मित्राँ॑ ओषतात् तिग्महेते  ।",
    "index": 7,
    "shloka_num": null
  },
  {
    "text": "यो नो॒ अरा॑तिं समिधान च॒क्रे नी॒चा तं ध॑क्ष्यत॒सं न शुष्क॑म्  ॥४॥",
    "index": 8,
    "shloka_num": 4
  },
  {
    "text": "ऊ॒र्ध्वो भ॑व॒ प्रति॑ वि॒ध्याध्य॒स्मदा॒विष्कृ॑णुष्व॒ दैव्या॑न्यग्ने  ।",
    "index": 9,
    "shloka_num": null
  },
  {
    "text": "अव॑ स्थि॒रा त॑नुहि यातु॒जूनां॑ जा॒मिमजा॑मिं॒ प्र मृ॑णीहि॒ शत्रू॑न्  ॥५॥",
    "index": 10,
    "shloka_num": 5
  },
  {
    "text": "स ते॑ जानाति सुम॒तिं य॑विष्ठ॒ य ईव॑ते॒ ब्रह्म॑णे गा॒तुमैर॑त्  ।",
    "index": 11,
    "shloka_num": null
  },
  {
    "text": "विश्वा॑न्यस्मै सु॒दिना॑नि रा॒यो द्यु॒म्नान्य॒र्यो वि दुरो॑ अ॒भि द्यौ॑त्  ॥६॥",
    "index": 12,
    "shloka_num": 6
  },
  {
    "text": "सेद॑ग्ने अस्तु सु॒भग॑: सु॒दानु॒र्यस्त्वा॒ नित्ये॑न ह॒विषा॒ य उ॒क्थैः  ।",
    "index": 13,
    "shloka_num": null
  },
  {
    "text": "पिप्री॑षति॒ स्व आयु॑षि दुरो॒णे विश्वेद॑स्मै सु॒दिना॒ सास॑दि॒ष्टिः  ॥७॥",
    "index": 14,
    "shloka_num": 7
  },
  {
    "text": "अर्चा॑मि ते सुम॒तिं घोष्य॒र्वाक् सं ते॑ वा॒वाता॑ जरतामि॒यं गीः  ।",
    "index": 15,
    "shloka_num": null
  },
  {
    "text": "स्वश्वा॑स्त्वा सु॒रथा॑ मर्जयेमा॒ऽस्मे क्ष॒त्राणि॑ धारये॒रनु॒ द्यून्  ॥८॥",
    "index": 16,
    "shloka_num": 8
  },
  {
    "text": "इ॒ह त्वा॒ भूर्या च॑रे॒दुप॒ त्मन्दोषा॑वस्तर्दीदि॒वांस॒मनु॒ द्यून्  ।",
    "index": 17,
    "shloka_num": null
  },
  {
    "text": "क्रीळ॑न्तस्त्वा सु॒मन॑सः सपेमा॒ऽभि द्यु॒म्ना त॑स्थि॒वांसो॒ जना॑नाम्  ॥९॥",
    "index": 18,
    "shloka_num": 9
  },
  {
    "text": "यस्त्वा॒ स्वश्व॑: सुहिर॒ण्यो अ॑ग्न उप॒याति॒ वसु॑मता॒ रथे॑न  ।",
    "index": 19,
    "shloka_num": null
  },
  {
    "text": "तस्य॑ त्रा॒ता भ॑वसि॒ तस्य॒ सखा॒ यस्त॑ आति॒थ्यमा॑नु॒षग्जुजो॑षत्  ॥१०॥ ॥",
    "index": 20,
    "shloka_num": null
  },
  {
    "text": "म॒हो रु॑जामि ब॒न्धुता॒ वचो॑भि॒स्तन्मा॑ पि॒तुर्गोत॑मा॒दन्वि॑याय  ।",
    "index": 21,
    "shloka_num": null
  },
  {
    "text": "त्वं नो॑ अ॒स्य वच॑सश्चिकिद्धि॒ होत॑र्यविष्ठ सुक्रतो॒ दमू॑नाः  ॥११॥ ॥",
    "index": 22,
    "shloka_num": null
  },
  {
    "text": "अस्व॑प्नजस्त॒रण॑यः सु॒शेवा॒ अत॑न्द्रासोऽवृ॒का अश्र॑मिष्ठाः  ।",
    "index": 23,
    "shloka_num": null
  },
  {
    "text": "ते पा॒यव॑: स॒ध्र्य॑ञ्चो नि॒षद्याग्ने॒ तव॑ नः पान्त्वमूर  ॥१२॥",
    "index": 24,
    "shloka_num": 12
  },
  {
    "text": "ये पा॒यवो॑ मामते॒यं ते॑ अग्ने॒ पश्य॑न्तो अ॒न्धं दु॑रि॒तादर॑क्षन्  ।",
    "index": 25,
    "shloka_num": null
  },
  {
    "text": "र॒रक्ष॒ तान्त्सु॒कृतो॑ वि॒श्ववे॑दा॒ दिप्स॑न्त॒ इद्रि॒पवो॒ नाह॑ देभुः  ॥१३॥",
    "index": 26,
    "shloka_num": 13
  },
  {
    "text": "त्वया॑ व॒यं स॑ध॒न्य१स्त्वोता॒स्तव॒ प्रणी॑त्यश्याम॒ वाजा॑न्  ।",
    "index": 27,
    "shloka_num": null
  },
  {
    "text": "उ॒भा शंसा॑ सूदय सत्यतातेऽनुष्ठु॒या कृ॑णुह्यह्रयाण  ॥१४॥",
    "index": 28,
    "shloka_num": 14
  },
  {
    "text": "अ॒या ते॑ अग्ने स॒मिधा॑ विधेम॒ प्रति॒ स्तोमं॑ श॒स्यमा॑नं गृभाय  ।",
    "index": 29,
    "shloka_num": null
  },
  {
    "text": "दहा॒शसो॑ र॒क्षस॑: पा॒ह्य१स्मान्द्रु॒हो नि॒दो मि॑त्रमहो अव॒द्यात्  ॥१५॥",
    "index": 30,
    "shloka_num": 15
  }
]
