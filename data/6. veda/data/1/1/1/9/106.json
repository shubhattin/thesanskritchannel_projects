[
  {
    "text": "((१४) १-३, १०-१४ अग्निश्चाक्षुषः, ४-६ चक्षुर्मानवः, ७-९ मनुराप्सवः । पवमानः सोमः । उष्णिक् ।",
    "index": 0,
    "shloka_num": null
  },
  {
    "text": "इन्द्र॒मच्छ॑ सु॒ता इ॒मे वृष॑णं यन्तु॒ हर॑यः ।\nश्रु॒ष्टी जा॒तास॒ इन्द॑वः स्व॒र्विदः॑ ॥१॥",
    "index": 1,
    "shloka_num": 1
  },
  {
    "text": "अ॒यं भरा॑य सान॒सिरिन्द्रा॑य पवते सु॒तः ।\nसोमो॒ जैत्र॑स्य चेतति॒ यथा॑ वि॒दे ॥२॥",
    "index": 2,
    "shloka_num": 2
  },
  {
    "text": "अ॒स्येदिन्द्रो॒ मदे॒ष्वा ग्रा॒भं गृ॑भ्णीत सान॒सिम् ।\nवज्रं॑ च॒ वृष॑णं भर॒त्सम॑प्सु॒जित् ॥३॥",
    "index": 3,
    "shloka_num": 3
  },
  {
    "text": "प्र ध॑न्वा सोम॒ जागृ॑वि॒रिन्द्रा॑येन्दो॒ परि॑ स्रव ।\nद्यु॒मन्तं॒ शुष्म॒मा भ॑रा स्व॒र्विद॑म् ॥४॥",
    "index": 4,
    "shloka_num": 4
  },
  {
    "text": "इन्द्रा॑य॒ वृष॑णं॒ मदं॒ पव॑स्व वि॒श्वद॑र्शतः ।\nस॒हस्र॑यामा पथि॒कृद्वि॑चक्ष॒णः ॥५॥",
    "index": 5,
    "shloka_num": 5
  },
  {
    "text": "अ॒स्मभ्यं॑ गातु॒वित्त॑मो दे॒वेभ्यो॒ मधु॑मत्तमः ।\nस॒हस्रं॑ याहि प॒थिभिः॒ कनि॑क्रदत् ॥६॥",
    "index": 6,
    "shloka_num": 6
  },
  {
    "text": "पव॑स्व दे॒ववी॑तय॒ इन्दो॒ धारा॑भि॒रोज॑सा ।\nआ क॒लशं॒ मधु॑मान्त्सोम नः सदः ॥७॥",
    "index": 7,
    "shloka_num": 7
  },
  {
    "text": "तव॑ द्र॒प्सा उ॑द॒प्रुत॒ इन्द्रं॒ मदा॑य वावृधुः ।\nत्वां दे॒वासो॑ अ॒मृता॑य॒ कं प॑पुः ॥८॥",
    "index": 8,
    "shloka_num": 8
  },
  {
    "text": "आ नः॑ सुतास इन्दवः पुना॒ना धा॑वता र॒यिम् ।\nवृ॒ष्टिद्या॑वो रीत्यापः स्व॒र्विदः॑ ॥९॥",
    "index": 9,
    "shloka_num": 9
  },
  {
    "text": "सोमः॑ पुना॒न ऊ॒र्मिणाऽव्यो॒ वारं॒ वि धा॑वति ।\nअग्रे॑ वा॒चः पव॑मानः॒ कनि॑क्रदत् ॥१०॥",
    "index": 10,
    "shloka_num": 10
  },
  {
    "text": "धी॒भिर्हि॑न्वन्ति वा॒जिनं॒ वने॒ क्रीळ॑न्त॒मत्य॑विम् ।\nअ॒भि त्रि॑पृ॒ष्ठं म॒तयः॒ सम॑स्वरन् ॥११॥",
    "index": 11,
    "shloka_num": 11
  },
  {
    "text": "अस॑र्जि क॒लशाँ॑ अ॒भि मी॒ळ्हे सप्ति॒र्न वा॑ज॒युः ।\nपु॒ना॒नो वाचं॑ ज॒नय॑न्नसिष्यदत् ॥१२॥",
    "index": 12,
    "shloka_num": 12
  },
  {
    "text": "पव॑ते हर्य॒तो हरि॒रति॒ ह्वरां॑सि॒ रंह्या॑ ।\nअ॒भ्यर्ष॑न्त्स्तो॒तृभ्यो॑ वी॒रव॒द्यशः॑ ॥१३॥",
    "index": 13,
    "shloka_num": 13
  },
  {
    "text": "अ॒या प॑वस्व देव॒युर्मधो॒र्धारा॑ असृक्षत ।\nरेभ॑न्प॒वित्रं॒ पर्ये॑षि वि॒श्वतः॑ ॥१४॥",
    "index": 14,
    "shloka_num": 14
  }
]
