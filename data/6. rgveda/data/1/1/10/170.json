[
  {
    "text": "४ विभ्राट् सौर्यः । सूर्यः । जगती, ४ आस्तारपंक्तिः ।",
    "index": 0,
    "shloka_num": null
  },
  {
    "text": "वि॒भ्राड्बृ॒हत्पि॑बतु सो॒म्यं मध्वायु॒र्दध॑द्य॒ज्ञप॑ता॒ववि॑ह्रुतम्  ।",
    "index": 1,
    "shloka_num": null
  },
  {
    "text": "वात॑जूतो॒ यो अ॑भि॒रक्ष॑ति॒ त्मना॑ प्र॒जाः पु॑पोष पुरु॒धा वि रा॑जति  ॥१॥",
    "index": 2,
    "shloka_num": 1
  },
  {
    "text": "वि॒भ्राड्बृ॒हत्सुभृ॑तं वाज॒सात॑मं॒ धर्म॑न्दि॒वो ध॒रुणे॑ स॒त्यमर्पि॑तम्  ।",
    "index": 3,
    "shloka_num": null
  },
  {
    "text": "अ॒मि॒त्र॒हा वृ॑त्र॒हा द॑स्यु॒हन्त॑मं॒ ज्योति॑र्जज्ञे असुर॒हा स॑पत्न॒हा  ॥२॥",
    "index": 4,
    "shloka_num": 2
  },
  {
    "text": "इ॒दं श्रेष्ठं॒ ज्योति॑षां॒ ज्योति॑रुत्त॒मं वि॑श्व॒जिद्ध॑न॒जिदु॑च्यते बृ॒हत्  ।",
    "index": 5,
    "shloka_num": null
  },
  {
    "text": "वि॒श्व॒भ्राड्भ्रा॒जो महि॒ सूर्यो॑ दृ॒श उ॒रु प॑प्रथे॒ सह॒ ओजो॒ अच्यु॑तम्  ॥३॥",
    "index": 6,
    "shloka_num": 3
  },
  {
    "text": "वि॒भ्राज॒ञ्ज्योति॑षा॒ स्व१रग॑च्छो रोच॒नं दि॒वः  ।",
    "index": 7,
    "shloka_num": null
  },
  {
    "text": "येने॒मा विश्वा॒ भुव॑ना॒न्याभृ॑ता वि॒श्वक॑र्मणा वि॒श्वदे॑व्यावता  ॥४॥",
    "index": 8,
    "shloka_num": 4
  }
]
