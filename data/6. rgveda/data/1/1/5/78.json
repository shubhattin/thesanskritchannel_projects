[
  {
    "text": "९ सप्तवध्रिरात्रेयः । अश्विनौ(५-९ गर्भस्राविण्युपनिषद्) । अनुष्टुप्, १-३ उष्णिक्, ४ त्रिष्टुप् ।",
    "index": 0,
    "shloka_num": null
  },
  {
    "text": "अश्वि॑ना॒वेह ग॑च्छतं॒ नास॑त्या॒ मा वि वे॑नतम्  । हं॒सावि॑व पतत॒मा सु॒ताँ उप॑  ॥१॥",
    "index": 1,
    "shloka_num": 1
  },
  {
    "text": "अश्वि॑ना हरि॒णावि॑व गौ॒रावि॒वानु॒ यव॑सम्  । हं॒सावि॑व पतत॒मा सु॒ताँ उप॑  ॥२॥",
    "index": 2,
    "shloka_num": 2
  },
  {
    "text": "अश्वि॑ना वाजिनीवसू जु॒षेथां॑ य॒ज्ञमि॒ष्टये॑  । हं॒सावि॑व पतत॒मा सु॒ताँ उप॑  ॥३॥",
    "index": 3,
    "shloka_num": 3
  },
  {
    "text": "अत्रि॒र्यद् वा॑मव॒रोह॑न्नृ॒बीस॒मजो॑हवी॒न्नाध॑मानेव॒ योषा॑  ।",
    "index": 4,
    "shloka_num": null
  },
  {
    "text": "श्ये॒नस्य॑ चि॒ज्जव॑सा॒ नूत॑ने॒ना ऽऽग॑च्छतमश्विना॒ शंत॑मेन  ॥४॥",
    "index": 5,
    "shloka_num": 4
  },
  {
    "text": "वि जि॑हीष्व वनस्पते॒ योनि॒: सूष्य॑न्त्या इव  । श्रु॒तं मे॑ अश्विना॒ हवं॑ स॒प्तव॑ध्रिं च मुञ्चतम्  ॥५॥",
    "index": 6,
    "shloka_num": 5
  },
  {
    "text": "भी॒ताय॒ नाध॑मानाय॒ ऋष॑ये स॒प्तव॑ध्रये  । मा॒याभि॑रश्विना यु॒वं वृ॒क्षं सं च॒ वि चा॑चथः  ॥६॥",
    "index": 7,
    "shloka_num": 6
  },
  {
    "text": "यथा॒ वात॑: पुष्क॒रिणीं॑ समि॒ङ्गय॑ति स॒र्वत॑:  । ए॒वा ते॒ गर्भ॑ एजतु नि॒रैतु॒ दश॑मास्यः  ॥७॥",
    "index": 8,
    "shloka_num": 7
  },
  {
    "text": "यथा॒ वातो॒ यथा॒ वनं॒ यथा॑ समु॒द्र एज॑ति  । ए॒वा त्वं द॑शमास्य स॒हावे॑हि ज॒रायु॑णा  ॥८॥",
    "index": 9,
    "shloka_num": 8
  },
  {
    "text": "दश॒ मासा॑ञ्छशया॒नः कु॑मा॒रो अधि॑ मा॒तरि॑  । नि॒रैतु॑ जी॒वो अक्ष॑तो जी॒वो जीव॑न्त्या॒ अधि॑  ॥९॥",
    "index": 10,
    "shloka_num": 9
  }
]
