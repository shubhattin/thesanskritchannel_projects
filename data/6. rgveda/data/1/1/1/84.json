[
  {
    "text": "२० गोतमो राहूगणः । इन्द्रः । १-६ अनुष्टप्, ७-९ उष्णिक्, १०-१२ पंक्तिः, १३-१५गायत्री, १६-१८ त्रिष्टुप्(प्रगा थः-) १९ बृहती, २० सतोबृहती ।",
    "index": 0,
    "shloka_num": null
  },
  {
    "text": "असा॑वि॒ सोम॑ इन्द्र ते॒ शवि॑ष्ठ धृष्ण॒वा ग॑हि  ।",
    "index": 1,
    "shloka_num": null
  },
  {
    "text": "आ त्वा॑ पृणक्त्विन्द्रि॒यं रज॒: सूर्यो॒ न र॒श्मिभि॑:  ॥१॥",
    "index": 2,
    "shloka_num": 1
  },
  {
    "text": "इन्द्र॒मिद्धरी॑ वह॒तो ऽप्र॑तिधृष्टशवसम्  ।",
    "index": 3,
    "shloka_num": null
  },
  {
    "text": "ऋषी॑णां च स्तु॒तीरुप॑ य॒ज्ञं च॒ मानु॑षाणाम्  ॥२॥",
    "index": 4,
    "shloka_num": 2
  },
  {
    "text": "आ ति॑ष्ठ वृत्रह॒न् रथं॑ यु॒क्ता ते॒ ब्रह्म॑णा॒ हरी॑  ।",
    "index": 5,
    "shloka_num": null
  },
  {
    "text": "अ॒र्वा॒चीनं॒ सु ते॒ मनो॒ ग्रावा॑ कृणोतु व॒ग्नुना॑  ॥३॥",
    "index": 6,
    "shloka_num": 3
  },
  {
    "text": "इ॒ममि॑न्द्र सु॒तं पि॑ब॒ ज्येष्ठ॒मम॑र्त्यं॒ मद॑म्  ।",
    "index": 7,
    "shloka_num": null
  },
  {
    "text": "शु॒क्रस्य॑ त्वा॒भ्य॑क्षर॒न् धारा॑ ऋ॒तस्य॒ साद॑ने  ॥४॥",
    "index": 8,
    "shloka_num": 4
  },
  {
    "text": "इन्द्रा॑य नू॒नम॑र्चतो॒क्थानि॑ च ब्रवीतन  ।",
    "index": 9,
    "shloka_num": null
  },
  {
    "text": "सु॒ता अ॑मत्सु॒रिन्द॑वो॒ ज्येष्ठं॑ नमस्यता॒ सह॑:  ॥५॥",
    "index": 10,
    "shloka_num": 5
  },
  {
    "text": "नकि॒ष्ट्वद् र॒थीत॑रो॒ हरी॒ यदि॑न्द्र॒ यच्छ॑से  ।",
    "index": 11,
    "shloka_num": null
  },
  {
    "text": "नकि॒ष्ट्वानु॑ म॒ज्मना॒ नकि॒: स्वश्व॑ आनशे  ॥६॥",
    "index": 12,
    "shloka_num": 6
  },
  {
    "text": "य एक॒ इद् वि॒दय॑ते॒ वसु॒ मर्ता॑य दा॒शुषे॑  ।",
    "index": 13,
    "shloka_num": null
  },
  {
    "text": "ईशा॑नो॒ अप्र॑तिष्कुत॒ इन्द्रो॑ अ॒ङ्ग  ॥७॥",
    "index": 14,
    "shloka_num": 7
  },
  {
    "text": "क॒दा मर्त॑मरा॒धसं॑ प॒दा क्षुम्प॑मिव स्फुरत्  ।",
    "index": 15,
    "shloka_num": null
  },
  {
    "text": "क॒दा न॑: शुश्रव॒द् गिर॒ इन्द्रो॑ अ॒ङ्ग  ॥८॥",
    "index": 16,
    "shloka_num": 8
  },
  {
    "text": "यश्चि॒द्धि त्वा॑ ब॒हुभ्य॒ आ सु॒तावाँ॑ आ॒विवा॑सति  ।",
    "index": 17,
    "shloka_num": null
  },
  {
    "text": "उ॒ग्रं तत् प॑त्यते॒ शव॒ इन्द्रो॑ अ॒ङ्ग  ॥९॥",
    "index": 18,
    "shloka_num": 9
  },
  {
    "text": "स्वा॒दोरि॒त्था वि॑षू॒वतो॒ मध्व॑: पिबन्ति गौ॒र्य॑:  ।",
    "index": 19,
    "shloka_num": null
  },
  {
    "text": "या इन्द्रे॑ण स॒याव॑री॒र्वृष्णा॒ मद॑न्ति शो॒भसे॒ वस्वी॒रनु॑ स्व॒राज्य॑म्  ॥१०॥",
    "index": 20,
    "shloka_num": 10
  },
  {
    "text": "ता अ॑स्य पृशना॒युव॒: सोमं॑ श्रीणन्ति॒ पृश्न॑यः  ।",
    "index": 21,
    "shloka_num": null
  },
  {
    "text": "प्रि॒या इन्द्र॑स्य धे॒नवो॒ वज्रं॑ हिन्वन्ति॒ साय॑कं॒ वस्वी॒रनु॑ स्व॒राज्य॑म्  ॥११॥",
    "index": 22,
    "shloka_num": 11
  },
  {
    "text": "ता अ॑स्य॒ नम॑सा॒ सह॑: सप॒र्यन्ति॒ प्रचे॑तसः  ।",
    "index": 23,
    "shloka_num": null
  },
  {
    "text": "व्र॒तान्य॑स्य सश्चिरे पु॒रूणि॑ पू॒र्वचि॑त्तये॒ वस्वी॒रनु॑ स्व॒राज्य॑म्  ॥१२॥",
    "index": 24,
    "shloka_num": 12
  },
  {
    "text": "इन्द्रो॑ दधी॒चो अ॒स्थभि॑र्वृ॒त्राण्यप्र॑तिष्कुतः  । ज॒घान॑ नव॒तीर्नव॑  ॥१३॥",
    "index": 25,
    "shloka_num": 13
  },
  {
    "text": "इ॒च्छन्नश्व॑स्य॒ यच्छिर॒: पर्व॑ते॒ष्वप॑श्रितम्  । तद् वि॑दच्छर्य॒णाव॑ति  ॥१४॥",
    "index": 26,
    "shloka_num": 14
  },
  {
    "text": "अत्राह॒ गोर॑मन्वत॒ नाम॒ त्वष्टु॑रपी॒च्य॑म्  । इ॒त्था च॒न्द्रम॑सो गृ॒हे  ॥१५॥",
    "index": 27,
    "shloka_num": 15
  },
  {
    "text": "को अ॒द्य यु॑ङ्क्ते धु॒रि गा ऋ॒तस्य॒ शिमी॑वतो भा॒मिनो॑ दुर्हृणा॒यून्  ।",
    "index": 28,
    "shloka_num": null
  },
  {
    "text": "आ॒सन्नि॑षून् हृ॒त्स्वसो॑ मयो॒भून् य ए॑षां भृ॒त्यामृ॒णध॒त् स जी॑वात्  ॥१६॥",
    "index": 29,
    "shloka_num": 16
  },
  {
    "text": "क ई॑षते तु॒ज्यते॒ को बि॑भाय॒ को मं॑सते॒ सन्त॒मिन्द्रं॒ को अन्ति॑  ।",
    "index": 30,
    "shloka_num": null
  },
  {
    "text": "कस्तो॒काय॒ क इभा॑यो॒त रा॒ये ऽधि॑ ब्रवत् त॒न्वे॒ ३ को जना॑य  ॥१७॥",
    "index": 31,
    "shloka_num": 17
  },
  {
    "text": "को अ॒ग्निमी॑ट्टे ह॒विषा॑ घृ॒तेन॑ स्रु॒चा य॑जाता ऋ॒तुभि॑र्ध्रु॒वेभि॑:  ।",
    "index": 32,
    "shloka_num": null
  },
  {
    "text": "कस्मै॑ दे॒वा आ व॑हाना॒शु होम॒ को मं॑सते वी॒तिहो॑त्रः सुदे॒वः  ॥१८॥",
    "index": 33,
    "shloka_num": 18
  },
  {
    "text": "त्वम॒ङ्ग प्र शं॑सिषो दे॒वः श॑विष्ठ॒ मर्त्य॑म्  ।",
    "index": 34,
    "shloka_num": null
  },
  {
    "text": "न त्वद॒न्यो म॑घवन्नस्ति मर्डि॒तेन्द्र॒ ब्रवी॑मि ते॒ वच॑:  ॥१९॥",
    "index": 35,
    "shloka_num": 19
  },
  {
    "text": "मा ते॒ राधां॑सि॒ मा त॑ ऊ॒तयो॑ वसो॒ ऽस्मान् कदा॑ च॒ना द॑भन्  ।",
    "index": 36,
    "shloka_num": null
  },
  {
    "text": "विश्वा॑ च न उपमिमी॒हि मा॑नुष॒ वसू॑नि चर्ष॒णिभ्य॒ आ  ॥२०॥",
    "index": 37,
    "shloka_num": 20
  }
]
