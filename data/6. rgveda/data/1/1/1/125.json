[
  {
    "text": "७ कक्षीवान् दैर्घतमस औशिजः । स्वनयस्य दानस्तुतिः । त्रिष्टुप्, ४-५ जगती ।",
    "index": 0,
    "shloka_num": null
  },
  {
    "text": "प्रा॒ता रत्नं॑ प्रात॒रित्वा॑ दधाति॒ तं चि॑कि॒त्वान् प्र॑ति॒गृह्या॒ नि ध॑त्ते  ।",
    "index": 1,
    "shloka_num": null
  },
  {
    "text": "तेन॑ प्र॒जां व॒र्धय॑मान॒ आयू॑ रा॒यस्पोषे॑ण सचते सु॒वीर॑:  ॥१॥",
    "index": 2,
    "shloka_num": 1
  },
  {
    "text": "सु॒गुर॑सत् सुहिर॒ण्यः स्वश्वो॑ बृ॒हद॑स्मै॒ वय॒ इन्द्रो॑ दधाति  ।",
    "index": 3,
    "shloka_num": null
  },
  {
    "text": "यस्त्वा॒यन्तं॒ वसु॑ना प्रातरित्वो मु॒क्षीज॑येव॒ पदि॑मुत्सि॒नाति॑  ॥२॥",
    "index": 4,
    "shloka_num": 2
  },
  {
    "text": "आय॑म॒द्य सु॒कृतं॑ प्रा॒तरि॒च्छन्नि॒ष्टेः पु॒त्रं वसु॑मता॒ रथे॑न  ।",
    "index": 5,
    "shloka_num": null
  },
  {
    "text": "अं॒शोः सु॒तं पा॑यय मत्स॒रस्य॑ क्ष॒यद्वी॑रं वर्धय सू॒नृता॑भिः  ॥३॥",
    "index": 6,
    "shloka_num": 3
  },
  {
    "text": "उप॑ क्षरन्ति॒ सिन्ध॑वो मयो॒भुव॑ ईजा॒नं च॑ य॒क्ष्यमा॑णं च धे॒नव॑:  ।",
    "index": 7,
    "shloka_num": null
  },
  {
    "text": "पृ॒णन्तं॑ च॒ पपु॑रिं च श्रव॒स्यवो॑ घृ॒तस्य॒ धारा॒ उप॑ यन्ति वि॒श्वत॑:  ॥४॥",
    "index": 8,
    "shloka_num": 4
  },
  {
    "text": "नाक॑स्य पृ॒ष्ठे अधि॑ तिष्ठति श्रि॒तो यः पृ॒णाति॒ स ह॑ दे॒वेषु॑ गच्छति  ।",
    "index": 9,
    "shloka_num": null
  },
  {
    "text": "तस्मा॒ आपो॑ घृ॒तम॑र्षन्ति॒ सिन्ध॑व॒स्तस्मा॑ इ॒यं दक्षि॑णा पिन्वते॒ सदा॑  ॥५॥",
    "index": 10,
    "shloka_num": 5
  },
  {
    "text": "दक्षि॑णावता॒मिदि॒मानि॑ चि॒त्रा दक्षि॑णावतां दि॒वि सूर्या॑सः  ।",
    "index": 11,
    "shloka_num": null
  },
  {
    "text": "दक्षि॑णावन्तो अ॒मृतं॑ भजन्ते॒ दक्षि॑णावन्त॒: प्र ति॑रन्त॒ आयु॑:  ॥६॥",
    "index": 12,
    "shloka_num": 6
  },
  {
    "text": "मा पृ॒णन्तो॒ दुरि॑त॒मेन॒ आर॒न् मा जा॑रिषुः सू॒रय॑: सुव्र॒तास॑:  ।",
    "index": 13,
    "shloka_num": null
  },
  {
    "text": "अ॒न्यस्तेषां॑ परि॒धिर॑स्तु॒ कश्चि॒दपृ॑णन्तम॒भि सं य॑न्तु॒ शोका॑:  ॥७॥",
    "index": 14,
    "shloka_num": 7
  }
]
