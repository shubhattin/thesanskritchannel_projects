[
  {
    "text": "११ गाथिनो विश्वामित्रः । इन्द्रः ।गायत्री, ११ त्रिष्टुप् ।",
    "index": 0,
    "shloka_num": null
  },
  {
    "text": "वार्त्र॑हत्याय॒ शव॑से पृतना॒षाह्या॑य च । इन्द्र॒ त्वा व॑र्तयामसि ॥१॥",
    "index": 1,
    "shloka_num": 1
  },
  {
    "text": "अ॒र्वा॒चीनं॒ सु ते॒ मन॑ उ॒त चक्षु॑: शतक्रतो । इन्द्र॑ कृ॒ण्वन्तु॑ वा॒घत॑: ॥२॥",
    "index": 2,
    "shloka_num": 2
  },
  {
    "text": "नामा॑नि ते शतक्रतो॒ विश्वा॑भिर्गी॒र्भिरी॑महे । इन्द्रा॑भिमाति॒षाह्ये॑ ॥३॥",
    "index": 3,
    "shloka_num": 3
  },
  {
    "text": "पु॒रु॒ष्टु॒तस्य॒ धाम॑भिः श॒तेन॑ महयामसि । इन्द्र॑स्य चर्षणी॒धृत॑: ॥४॥",
    "index": 4,
    "shloka_num": 4
  },
  {
    "text": "इन्द्रं॑ वृ॒त्राय॒ हन्त॑वे पुरुहू॒तमुप॑ ब्रुवे । भरे॑षु॒ वाज॑सातये ॥५॥",
    "index": 5,
    "shloka_num": 5
  },
  {
    "text": "वाजे॑षु सास॒हिर्भ॑व॒ त्वामी॑महे शतक्रतो । इन्द्र॑ वृ॒त्राय॒ हन्त॑वे ॥६॥",
    "index": 6,
    "shloka_num": 6
  },
  {
    "text": "द्यु॒म्नेषु॑ पृत॒नाज्ये॑ पृत्सु॒तूर्षु॒ श्रव॑स्सु च । इन्द्र॒ साक्ष्वा॒भिमा॑तिषु ॥७॥",
    "index": 7,
    "shloka_num": 7
  },
  {
    "text": "शु॒ष्मिन्त॑मं न ऊ॒तये॑ द्यु॒म्निनं॑ पाहि॒ जागृ॑विम् । इन्द्र॒ सोमं॑ शतक्रतो ॥८॥",
    "index": 8,
    "shloka_num": 8
  },
  {
    "text": "इ॒न्द्रि॒याणि॑ शतक्रतो॒ या ते॒ जने॑षु प॒ञ्चसु॑ । इन्द्र॒ तानि॑ त॒ आ वृ॑णे ॥९॥",
    "index": 9,
    "shloka_num": 9
  },
  {
    "text": "अग॑न्निन्द्र॒ श्रवो॑ बृ॒हद् द्यु॒म्नं द॑धिष्व दु॒ष्टर॑म् । उत् ते॒ शुष्मं॑ तिरामसि ॥१०॥ ॥",
    "index": 10,
    "shloka_num": null
  },
  {
    "text": "अ॒र्वा॒वतो॑ न॒ आ ग॒ह्यथो॑ शक्र परा॒वत॑: ।",
    "index": 11,
    "shloka_num": null
  },
  {
    "text": "उ॒ लो॒को यस्ते॑ अद्रिव॒ इन्द्रे॒ह तत॒ आ ग॑हि ॥११॥ ॥",
    "index": 12,
    "shloka_num": null
  }
]
