[
  {
    "text": "१६ वामदेवो गौतमः । अग्निः, १ रुद्रः । त्रिष्टुप् ।",
    "index": 0,
    "shloka_num": null
  },
  {
    "text": "आ वो॒ राजा॑नमध्व॒रस्य॑ रु॒द्रं होता॑रं सत्य॒यजं॒ रोद॑स्योः ।",
    "index": 1,
    "shloka_num": null
  },
  {
    "text": "अ॒ग्निं पु॒रा त॑नयि॒त्नोर॒चित्ता॒द्धिर॑ण्यरूप॒मव॑से कृणुध्वम् ॥१॥",
    "index": 2,
    "shloka_num": 1
  },
  {
    "text": "अ॒यं योनि॑श्चकृ॒मा यं व॒यं ते॑ जा॒येव॒ पत्य॑ उश॒ती सु॒वासा॑: ।",
    "index": 3,
    "shloka_num": null
  },
  {
    "text": "अ॒र्वा॒ची॒नः परि॑वीतो॒ नि षी॑दे॒मा उ॑ ते स्वपाक प्रती॒चीः ॥२॥",
    "index": 4,
    "shloka_num": 2
  },
  {
    "text": "आ॒शृ॒ण्व॒ते अदृ॑पिताय॒ मन्म॑ नृ॒चक्ष॑से सुमृळी॒काय॑ वेधः ।",
    "index": 5,
    "shloka_num": null
  },
  {
    "text": "दे॒वाय॑ श॒स्तिम॒मृता॑य शंस॒ ग्रावे॑व॒ सोता॑ मधु॒षुद् यमी॒ळे ॥३॥",
    "index": 6,
    "shloka_num": 3
  },
  {
    "text": "त्वं चि॑न्न॒: शम्या॑ अग्ने अ॒स्या ऋ॒तस्य॑ बोध्यृतचित् स्वा॒धीः ।",
    "index": 7,
    "shloka_num": null
  },
  {
    "text": "क॒दा त॑ उ॒क्था स॑ध॒माद्या॑नि क॒दा भ॑वन्ति स॒ख्या गृ॒हे ते॑ ॥४॥",
    "index": 8,
    "shloka_num": 4
  },
  {
    "text": "क॒था ह॒ तद् वरु॑णाय॒ त्वम॑ग्ने क॒था दि॒वे ग॑र्हसे॒ कन्न॒ आग॑: ।",
    "index": 9,
    "shloka_num": null
  },
  {
    "text": "क॒था मि॒त्राय॑ मी॒ळहुषे॑ पृथि॒व्यै ब्रव॒: कद॑र्य॒म्णे कद् भगा॑य ॥५॥",
    "index": 10,
    "shloka_num": 5
  },
  {
    "text": "कद्धिष्ण्या॑सु वृधसा॒नो अ॑ग्ने॒ कद् वाता॑य॒ प्रत॑वसे शुभं॒ये ।",
    "index": 11,
    "shloka_num": null
  },
  {
    "text": "परि॑ज्मने॒ नास॑त्याय॒ क्षे ब्रव॒: कद॑ग्ने रु॒द्राय॑ नृ॒घ्ने ॥६॥",
    "index": 12,
    "shloka_num": 6
  },
  {
    "text": "क॒था म॒हे पु॑ष्टिम्भ॒राय॑ पू॒ष्णे कद्रु॒द्राय॒ सुम॑खाय हवि॒र्दे ।",
    "index": 13,
    "shloka_num": null
  },
  {
    "text": "कद् विष्ण॑व उरुगा॒याय॒ रेतो॒ ब्रव॒: कद॑ग्ने॒ शर॑वे बृह॒त्यै ॥७॥",
    "index": 14,
    "shloka_num": 7
  },
  {
    "text": "क॒था शर्धा॑य म॒रुता॑मृ॒ताय॑ क॒था सू॒रे बृ॑ह॒ते पृ॒च्छ्यमा॑नः ।",
    "index": 15,
    "shloka_num": null
  },
  {
    "text": "प्रति॑ ब्र॒वोऽदि॑तये तु॒राय॒ साधा॑ दि॒वो जा॑तवेदश्चिकि॒त्वान् ॥८॥",
    "index": 16,
    "shloka_num": 8
  },
  {
    "text": "ऋ॒तेन॑ ऋ॒तं निय॑तमीळ॒ आ गोरा॒मा सचा॒ मधु॑मत् प॒क्वम॑ग्ने ।",
    "index": 17,
    "shloka_num": null
  },
  {
    "text": "कृ॒ष्णा स॒ती रुश॑ता धा॒सिनै॒षा जाम॑र्येण॒ पय॑सा पीपाय ॥९॥",
    "index": 18,
    "shloka_num": 9
  },
  {
    "text": "ऋ॒तेन॒ हि ष्मा॑ वृष॒भश्चि॑द॒क्तः पुमाँ॑ अ॒ग्निः पय॑सा पृ॒ष्ठ्ये॑न ।",
    "index": 19,
    "shloka_num": null
  },
  {
    "text": "अस्प॑न्दमानो अचरद् वयो॒धा वृषा॑ शु॒क्रं दु॑दुहे॒ पृश्नि॒रूध॑: ॥१०॥ ॥",
    "index": 20,
    "shloka_num": null
  },
  {
    "text": "ऋ॒तेनाद्रिं॒ व्य॑सन् भि॒दन्त॒: समङ्गि॑रसो नवन्त॒ गोभि॑: ।",
    "index": 21,
    "shloka_num": null
  },
  {
    "text": "शु॒नं नर॒: परि॑ षदन्नु॒षास॑मा॒विः स्व॑रभवज्जा॒ते अ॒ग्नौ ॥११॥ ॥",
    "index": 22,
    "shloka_num": null
  },
  {
    "text": "ऋ॒तेन॑ दे॒वीर॒मृता॒ अमृ॑क्ता॒ अर्णो॑भि॒रापो॒ मधु॑मद्भिरग्ने ।",
    "index": 23,
    "shloka_num": null
  },
  {
    "text": "वा॒जी न सर्गे॑षु प्रस्तुभा॒नः प्र सद॒मित् स्रवि॑तवे दधन्युः ॥१२॥",
    "index": 24,
    "shloka_num": 12
  },
  {
    "text": "मा कस्य॑ य॒क्षं सद॒मिद्धु॒रो गा॒ मा वे॒शस्य॑ प्रमिन॒तो मापेः ।",
    "index": 25,
    "shloka_num": null
  },
  {
    "text": "मा भ्रातु॑रग्ने॒ अनृ॑जोर्ऋणं वे॒र्मा सख्यु॒र्दक्षं॑ रि॒पोर्भु॑जेम ॥१३॥",
    "index": 26,
    "shloka_num": 13
  },
  {
    "text": "रक्षा॑ णो अग्ने॒ तव॒ रक्ष॑णेभी रारक्षा॒णः सु॑मख प्रीणा॒नः ।",
    "index": 27,
    "shloka_num": null
  },
  {
    "text": "प्रति॑ ष्फुर॒ वि रु॑ज वी॒ड्वंहो॑ ज॒हि रक्षो॒ महि॑ चिद् वावृधा॒नम् ॥१४॥",
    "index": 28,
    "shloka_num": 14
  },
  {
    "text": "ए॒भिर्भ॑व सु॒मना॑ अग्ने अ॒र्कैरि॒मान् त्स्पृ॑श॒ मन्म॑भिः शूर॒ वाजा॑न् ।",
    "index": 29,
    "shloka_num": null
  },
  {
    "text": "उ॒त ब्रह्मा॑ण्यङ्गिरो जुषस्व॒ सं ते॑ श॒स्तिर्दे॒ववा॑ता जरेत ॥१५॥",
    "index": 30,
    "shloka_num": 15
  },
  {
    "text": "ए॒ता विश्वा॑ वि॒दुषे॒ तुभ्यं॑ वेधो नी॒थान्य॑ग्ने नि॒ण्या वचां॑सि ।",
    "index": 31,
    "shloka_num": null
  },
  {
    "text": "नि॒वच॑ना क॒वये॒ काव्या॒न्यशं॑सिषं म॒तिभि॒र्विप्र॑ उ॒क्थैः ॥१६॥",
    "index": 32,
    "shloka_num": 16
  }
]
