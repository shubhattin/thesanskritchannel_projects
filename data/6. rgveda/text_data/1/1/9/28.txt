६ प्रियमेध आङ्गिरस:  । पवमान: सोम:  । गायत्री  ।
ए॒ष वा॒जी हि॒तो नृभि॑र्विश्व॒विन्मन॑स॒स्पति॑:  । अव्यो॒ वारं॒ वि धा॑वति  ॥१॥
ए॒ष प॒वित्रे॑ अक्षर॒त्सोमो॑ दे॒वेभ्य॑: सु॒तः  । विश्वा॒ धामा॑न्यावि॒शन्  ॥२॥
ए॒ष दे॒वः शु॑भाय॒तेऽधि॒ योना॒वम॑र्त्यः  । वृ॒त्र॒हा दे॑व॒वीत॑मः  ॥३॥
ए॒ष वृषा॒ कनि॑क्रदद्द॒शभि॑र्जा॒मिभि॑र्य॒तः  । अ॒भि द्रोणा॑नि धावति  ॥४॥
ए॒ष सूर्य॑मरोचय॒त्पव॑मानो॒ विच॑र्षणिः  । विश्वा॒ धामा॑नि विश्व॒वित्  ॥५॥
ए॒ष शु॒ष्म्यदा॑भ्य॒: सोम॑: पुना॒नो अ॑र्षति  । दे॒वा॒वीर॑घशंस॒हा  ॥६॥
