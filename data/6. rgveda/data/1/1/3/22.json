[
  {
    "text": "५ गाथी कौशिकः । अग्निः, ४ पुरीष्या अग्नयः  । त्रिष्टुप्, ४ अनुष्टुप् ।",
    "index": 0,
    "shloka_num": null
  },
  {
    "text": "अ॒यं सो अ॒ग्निर्यस्मि॒न् त्सोम॒मिन्द्र॑: सु॒तं द॒धे ज॒ठरे॑ वावशा॒नः  ।",
    "index": 1,
    "shloka_num": null
  },
  {
    "text": "स॒ह॒स्रिणं॒ वाज॒मत्यं॒ न सप्तिं॑ सस॒वान् त्सन् त्स्तू॑यसे जातवेदः  ॥१॥",
    "index": 2,
    "shloka_num": 1
  },
  {
    "text": "अग्ने॒ यत् ते॑ दि॒वि वर्च॑: पृथि॒व्यां यदोष॑धीष्व॒प्स्वा य॑जत्र  ।",
    "index": 3,
    "shloka_num": null
  },
  {
    "text": "येना॒न्तरि॑क्षमु॒र्वा॑त॒तन्थ॑ त्वे॒षः स भा॒नुर॑र्ण॒वो नृ॒चक्षा॑:  ॥२॥",
    "index": 4,
    "shloka_num": 2
  },
  {
    "text": "अग्ने॑ दि॒वो अर्ण॒मच्छा॑ जिगा॒स्यच्छा॑ दे॒वाँ ऊ॑चिषे॒ धिष्ण्या॒ ये  ।",
    "index": 5,
    "shloka_num": null
  },
  {
    "text": "या रो॑च॒ने प॒रस्ता॒त् सूर्य॑स्य॒ याश्चा॒वस्ता॑दुप॒तिष्ठ॑न्त॒ आप॑:  ॥३॥",
    "index": 6,
    "shloka_num": 3
  },
  {
    "text": "पु॒री॒ष्या॑सो अ॒ग्नय॑: प्राव॒णेभि॑: स॒जोष॑सः  ।",
    "index": 7,
    "shloka_num": null
  },
  {
    "text": "जु॒षन्तां॑ य॒ज्ञम॒द्रुहो॑ऽनमी॒वा इषो॑ म॒हीः  ॥४॥",
    "index": 8,
    "shloka_num": 4
  },
  {
    "text": "इळा॑मग्ने पुरु॒दंसं॑ स॒निं गोः श॑श्वत्त॒मं हव॑मानाय साध  ।",
    "index": 9,
    "shloka_num": null
  },
  {
    "text": "स्यान्न॑: सू॒नुस्तन॑यो वि॒जावा ऽग्ने॒ सा ते॑ सुम॒तिर्भू॑त्व॒स्मे  ॥५॥",
    "index": 10,
    "shloka_num": 5
  }
]
