[
  {
    "text": "१५ शार्यातो मानवः । विश्वेदेवाः । जगती ।",
    "index": 0,
    "shloka_num": null
  },
  {
    "text": "य॒ज्ञस्य॑ वो र॒थ्यं॑ वि॒श्पतिं॑ वि॒शां होता॑रम॒क्तोरति॑थिं वि॒भाव॑सुम्  ।",
    "index": 1,
    "shloka_num": null
  },
  {
    "text": "शोच॒ञ्छुष्का॑सु॒ हरि॑णीषु॒ जर्भु॑र॒द्वृषा॑ के॒तुर्य॑ज॒तो द्याम॑शायत  ॥१॥",
    "index": 2,
    "shloka_num": 1
  },
  {
    "text": "इ॒मम॑ञ्ज॒स्पामु॒भये॑ अकृण्वत ध॒र्माण॑म॒ग्निं वि॒दथ॑स्य॒ साध॑नम्  ।",
    "index": 3,
    "shloka_num": null
  },
  {
    "text": "अ॒क्तुं न य॒ह्वमु॒षस॑: पु॒रोहि॑तं॒ तनू॒नपा॑तमरु॒षस्य॑ निंसते  ॥२॥",
    "index": 4,
    "shloka_num": 2
  },
  {
    "text": "बळ॑स्य नी॒था वि प॒णेश्च॑ मन्महे व॒या अ॑स्य॒ प्रहु॑ता आसु॒रत्त॑वे  ।",
    "index": 5,
    "shloka_num": null
  },
  {
    "text": "य॒दा घो॒रासो॑ अमृत॒त्वमाश॒तादिज्जन॑स्य॒ दैव्य॑स्य चर्किरन्  ॥३॥",
    "index": 6,
    "shloka_num": 3
  },
  {
    "text": "ऋ॒तस्य॒ हि प्रसि॑ति॒र्द्यौरु॒रु व्यचो॒ नमो॑ म॒ह्य१रम॑ति॒: पनी॑यसी  ।",
    "index": 7,
    "shloka_num": null
  },
  {
    "text": "इन्द्रो॑ मि॒त्रो वरु॑ण॒: सं चि॑कित्रि॒रेऽथो॒ भग॑: सवि॒ता पू॒तद॑क्षसः  ॥४॥",
    "index": 8,
    "shloka_num": 4
  },
  {
    "text": "प्र रु॒द्रेण॑ य॒यिना॑ यन्ति॒ सिन्ध॑वस्ति॒रो म॒हीम॒रम॑तिं दधन्विरे  ।",
    "index": 9,
    "shloka_num": null
  },
  {
    "text": "येभि॒: परि॑ज्मा परि॒यन्नु॒रु ज्रयो॒ वि रोरु॑वज्ज॒ठरे॒ विश्व॑मु॒क्षते॑  ॥५॥",
    "index": 10,
    "shloka_num": 5
  },
  {
    "text": "क्रा॒णा रु॒द्रा म॒रुतो॑ वि॒श्वकृ॑ष्टयो दि॒वः श्ये॒नासो॒ असु॑रस्य नी॒ळय॑:  ।",
    "index": 11,
    "shloka_num": null
  },
  {
    "text": "तेभि॑श्चष्टे॒ वरु॑णो मि॒त्रो अ॑र्य॒मेन्द्रो॑ दे॒वेभि॑रर्व॒शेभि॒रर्व॑शः  ॥६॥",
    "index": 12,
    "shloka_num": 6
  },
  {
    "text": "इन्द्रे॒ भुजं॑ शशमा॒नास॑ आशत॒ सूरो॒ दृशी॑के॒ वृष॑णश्च॒ पौंस्ये॑  ।",
    "index": 13,
    "shloka_num": null
  },
  {
    "text": "प्र ये न्व॑स्या॒र्हणा॑ ततक्षि॒रे युजं॒ वज्रं॑ नृ॒षद॑नेषु का॒रव॑:  ॥७॥",
    "index": 14,
    "shloka_num": 7
  },
  {
    "text": "सूर॑श्चि॒दा ह॒रितो॑ अस्य रीरम॒दिन्द्रा॒दा कश्चि॑द्भयत॒ज तवी॑यसः  ।",
    "index": 15,
    "shloka_num": null
  },
  {
    "text": "भी॒मस्य॒ वृष्णो॑ ज॒ठरा॑दभि॒श्वसो॑ दि॒वेदि॑वे॒ सहु॑रिः स्त॒न्नबा॑धितः  ॥८॥",
    "index": 16,
    "shloka_num": 8
  },
  {
    "text": "स्तोमं॑ वो अ॒द्य रु॒द्राय॒ शिक्व॑से क्ष॒यद्वी॑राय॒ नम॑सा दिदिष्टन  ।",
    "index": 17,
    "shloka_num": null
  },
  {
    "text": "येभि॑: शि॒वः स्ववाँ॑ एव॒याव॑भिर्दि॒वः सिष॑क्ति॒ स्वय॑शा॒ निका॑मभिः  ॥९॥",
    "index": 18,
    "shloka_num": 9
  },
  {
    "text": "ते हि प्र॒जाया॒ अभ॑रन्त॒ वि श्रवो॒ बृह॒स्पति॑र्वृष॒भः सोम॑जामयः  ।",
    "index": 19,
    "shloka_num": null
  },
  {
    "text": "य॒ज्ञैरथ॑र्वा प्रथ॒मो वि धा॑रयद्दे॒वा दक्षै॒र्भृग॑व॒: सं चि॑कित्रिरे  ॥१०॥",
    "index": 20,
    "shloka_num": 10
  },
  {
    "text": "ते हि द्यावा॑पृथि॒वी भूरि॑रेतसा॒ नरा॒शंस॒श्चतु॑रङ्गो य॒मोऽदि॑तिः  ।",
    "index": 21,
    "shloka_num": null
  },
  {
    "text": "दे॒वस्त्वष्टा॑ द्रविणो॒दा ऋ॑भु॒क्षण॒: प्र रो॑द॒सी म॒रुतो॒ विष्णु॑रर्हिरे  ॥११॥",
    "index": 22,
    "shloka_num": 11
  },
  {
    "text": "उ॒त स्य न॑ उ॒शिजा॑मुर्वि॒या क॒विरहि॑: शृणोतु बु॒ध्न्यो॒३ हवी॑मनि  ।",
    "index": 23,
    "shloka_num": null
  },
  {
    "text": "सूर्या॒मासा॑ वि॒चर॑न्ता दिवि॒क्षिता॑ धि॒या श॑मीनहुषी अ॒स्य बो॑धतम्  ॥१२॥",
    "index": 24,
    "shloka_num": 12
  },
  {
    "text": "प्र न॑: पू॒षा च॒रथं॑ वि॒श्वदे॑व्यो॒ऽपां नपा॑दवतु वा॒युरि॒ष्टये॑  ।",
    "index": 25,
    "shloka_num": null
  },
  {
    "text": "आ॒त्मानं॒ वस्यो॑ अ॒भि वात॑मर्चत॒ तद॑श्विना सुहवा॒ याम॑नि श्रुतम्  ॥१३॥",
    "index": 26,
    "shloka_num": 13
  },
  {
    "text": "वि॒शामा॒सामभ॑यानामधि॒क्षितं॑ गी॒र्भिरु॒ स्वय॑शसं गृणीमसि  ।",
    "index": 27,
    "shloka_num": null
  },
  {
    "text": "ग्नाभि॒र्विश्वा॑भि॒रदि॑तिमन॒र्वण॑म॒क्तोर्युवा॑नं नृ॒मणा॒ अधा॒ पति॑म्  ॥१४॥",
    "index": 28,
    "shloka_num": 14
  },
  {
    "text": "रेभ॒दत्र॑ ज॒नुषा॒ पूर्वो॒ अङ्गि॑रा॒ ग्रावा॑ण ऊ॒र्ध्वा अ॒भि च॑क्षुरध्व॒रम्  ।",
    "index": 29,
    "shloka_num": null
  },
  {
    "text": "येभि॒र्विहा॑या॒ अभ॑वद्विचक्ष॒णः पाथ॑: सु॒मेकं॒ स्वधि॑ति॒र्वन॑न्वति  ॥१५॥",
    "index": 30,
    "shloka_num": 15
  }
]
