[
  {
    "text": "२६ सोभरि: काण्व: । मरुत:  । प्रगाथ:= ( विषमा ककुप् , समा सतोबृहती ), १४ सतो विराट्  ।",
    "index": 0,
    "shloka_num": null
  },
  {
    "text": "आ ग॑न्ता॒ मा रि॑षण्यत॒ प्रस्था॑वानो॒ माप॑ स्थाता समन्यवः  । स्थि॒रा चि॑न्नमयिष्णवः  ॥१॥",
    "index": 1,
    "shloka_num": 1
  },
  {
    "text": "वी॒ळु॒प॒विभि॑र्मरुत ऋभुक्षण॒ आ रु॑द्रासः सुदी॒तिभि॑:  । इ॒षा नो॑ अ॒द्या ग॑ता पुरुस्पृहो य॒ज्ञमा सो॑भरी॒यव॑:  ॥२॥",
    "index": 2,
    "shloka_num": 2
  },
  {
    "text": "वि॒द्मा हि रु॒द्रिया॑णां॒ शुष्म॑मु॒ग्रं म॒रुतां॒ शिमी॑वताम्  । विष्णो॑रे॒षस्य॑ मी॒ळ्हुषा॑म्  ॥३॥",
    "index": 3,
    "shloka_num": 3
  },
  {
    "text": "वि द्वी॒पानि॒ पाप॑त॒न्तिष्ठ॑द्दु॒च्छुनो॒भे यु॑जन्त॒ रोद॑सी  । प्र धन्वा॑न्यैरत शुभ्रखादयो॒ यदेज॑थ स्वभानवः  ॥४॥",
    "index": 4,
    "shloka_num": 4
  },
  {
    "text": "अच्यु॑ता चिद्वो॒ अज्म॒न्ना नान॑दति॒ पर्व॑तासो॒ वन॒स्पति॑:  । भूमि॒र्यामे॑षु रेजते  ॥५॥",
    "index": 5,
    "shloka_num": 5
  },
  {
    "text": "अमा॑य वो मरुतो॒ यात॑वे॒ द्यौर्जिही॑त॒ उत्त॑रा बृ॒हत्  । यत्रा॒ नरो॒ देदि॑शते त॒नूष्वा त्वक्षां॑सि बा॒ह्वो॑जसः  ॥६॥",
    "index": 6,
    "shloka_num": 6
  },
  {
    "text": "स्व॒धामनु॒ श्रियं॒ नरो॒ महि॑ त्वे॒षा अम॑वन्तो॒ वृष॑प्सवः  । वह॑न्ते॒ अह्रु॑तप्सवः  ॥७॥",
    "index": 7,
    "shloka_num": 7
  },
  {
    "text": "गोभि॑र्वा॒णो अ॑ज्यते॒ सोभ॑रीणां॒ रथे॒ कोशे॑ हिर॒ण्यये॑  । गोब॑न्धवः सुजा॒तास॑ इ॒षे भु॒जे म॒हान्तो॑ न॒: स्पर॑से॒ नु  ॥८॥",
    "index": 8,
    "shloka_num": 8
  },
  {
    "text": "प्रति॑ वो वृषदञ्जयो॒ वृष्णे॒ शर्धा॑य॒ मारु॑ताय भरध्वम्  । ह॒व्या वृष॑प्रयाव्णे  ॥९॥",
    "index": 9,
    "shloka_num": 9
  },
  {
    "text": "वृ॒ष॒ण॒श्वेन॑ मरुतो॒ वृष॑प्सुना॒ रथे॑न॒ वृष॑नाभिना  । आ श्ये॒नासो॒ न प॒क्षिणो॒ वृथा॑ नरो ह॒व्या नो॑ वी॒तये॑ गत  ॥१०॥",
    "index": 10,
    "shloka_num": 10
  },
  {
    "text": "स॒मा॒नम॒ञ्ज्ये॑षां॒ वि भ्रा॑जन्ते रु॒क्मासो॒ अधि॑ बा॒हुषु॑  । दवि॑द्युतत्यृ॒ष्टय॑:  ॥११॥",
    "index": 11,
    "shloka_num": 11
  },
  {
    "text": "त उ॒ग्रासो॒ वृष॑ण उ॒ग्रबा॑हवो॒ नकि॑ष्ट॒नूषु॑ येतिरे  । स्थि॒रा धन्वा॒न्यायु॑धा॒ रथे॑षु॒ वोऽनी॑के॒ष्वधि॒ श्रिय॑:  ॥१२॥",
    "index": 12,
    "shloka_num": 12
  },
  {
    "text": "येषा॒मर्णो॒ न स॒प्रथो॒ नाम॑ त्वे॒षं शश्व॑ता॒मेक॒मिद्भु॒जे  । वयो॒ न पित्र्यं॒ सह॑:  ॥१३॥",
    "index": 13,
    "shloka_num": 13
  },
  {
    "text": "तान्व॑न्दस्व म॒रुत॒स्ताँ उप॑ स्तुहि॒ तेषां॒ हि धुनी॑नाम्  । अ॒राणां॒ न च॑र॒मस्तदे॑षां दा॒ना म॒ह्ना तदे॑षाम्  ॥१४॥",
    "index": 14,
    "shloka_num": 14
  },
  {
    "text": "सु॒भग॒: स व॑ ऊ॒तिष्वास॒ पूर्वा॑सु मरुतो॒ व्यु॑ष्टिषु  । यो वा॑ नू॒नमु॒तास॑ति  ॥१५॥",
    "index": 15,
    "shloka_num": 15
  },
  {
    "text": "यस्य॑ वा यू॒यं प्रति॑ वा॒जिनो॑ नर॒ आ ह॒व्या वी॒तये॑ ग॒थ  ।",
    "index": 16,
    "shloka_num": null
  },
  {
    "text": "अ॒भि ष द्यु॒म्नैरु॒त वाज॑सातिभिः सु॒म्ना वो॑ धूतयो नशत्  ॥१६॥",
    "index": 17,
    "shloka_num": 16
  },
  {
    "text": "यथा॑ रु॒द्रस्य॑ सू॒नवो॑ दि॒वो वश॒न्त्यसु॑रस्य वे॒धस॑:  । युवा॑न॒स्तथेद॑सत्  ॥१७॥",
    "index": 18,
    "shloka_num": 17
  },
  {
    "text": "ये चार्ह॑न्ति म॒रुत॑: सु॒दान॑व॒: स्मन्मी॒ळ्हुष॒श्चर॑न्ति॒ ये  । अत॑श्चि॒दा न॒ उप॒ वस्य॑सा हृ॒दा युवा॑न॒ आ व॑वृध्वम्  ॥१८॥",
    "index": 19,
    "shloka_num": 18
  },
  {
    "text": "यून॑ ऊ॒ षु नवि॑ष्ठया॒ वृष्ण॑: पाव॒काँ अ॒भि सो॑भरे गि॒रा  । गाय॒ गा इ॑व॒ चर्कृ॑षत्  ॥१९॥",
    "index": 20,
    "shloka_num": 19
  },
  {
    "text": "सा॒हा ये सन्ति॑ मुष्टि॒हेव॒ हव्यो॒ विश्वा॑सु पृ॒त्सु होतृ॑षु  ।",
    "index": 21,
    "shloka_num": null
  },
  {
    "text": "वृष्ण॑श्च॒न्द्रान्न सु॒श्रव॑स्तमान्गि॒रा वन्द॑स्व म॒रुतो॒ अह॑  ॥२०॥",
    "index": 22,
    "shloka_num": 20
  },
  {
    "text": "गाव॑श्चिद्घा समन्यवः सजा॒त्ये॑न मरुत॒: सब॑न्धवः  । रि॒ह॒ते क॒कुभो॑ मि॒थः  ॥२१॥",
    "index": 23,
    "shloka_num": 21
  },
  {
    "text": "मर्त॑श्चिद्वो नृतवो रुक्मवक्षस॒ उप॑ भ्रातृ॒त्वमाय॑ति  ।",
    "index": 24,
    "shloka_num": null
  },
  {
    "text": "अधि॑ नो गात मरुत॒: सदा॒ हि व॑ आपि॒त्वमस्ति॒ निध्रु॑वि  ॥२२॥",
    "index": 25,
    "shloka_num": 22
  },
  {
    "text": "मरु॑तो॒ मारु॑तस्य न॒ आ भे॑ष॒जस्य॑ वहता सुदानवः  । यू॒यं स॑खायः सप्तयः  ॥२३॥",
    "index": 26,
    "shloka_num": 23
  },
  {
    "text": "याभि॒: सिन्धु॒मव॑थ॒ याभि॒स्तूर्व॑थ॒ याभि॑र्दश॒स्यथा॒ क्रिवि॑म्  ।",
    "index": 27,
    "shloka_num": null
  },
  {
    "text": "मयो॑ नो भूतो॒तिभि॑र्मयोभुवः शि॒वाभि॑रसचद्विषः  ॥२४॥",
    "index": 28,
    "shloka_num": 24
  },
  {
    "text": "यत्सिन्धौ॒ यदसि॑क्न्यां॒ यत्स॑मु॒द्रेषु॑ मरुतः सुबर्हिषः  । यत्पर्व॑तेषु भेष॒जम्  ॥२५॥",
    "index": 29,
    "shloka_num": 25
  },
  {
    "text": "विश्वं॒ पश्य॑न्तो बिभृथा त॒नूष्वा तेना॑ नो॒ अधि॑ वोचत  । क्ष॒मा रपो॑ मरुत॒ आतु॑रस्य न॒ इष्क॑र्ता॒ विह्रु॑तं॒ पुन॑:  ॥२६॥",
    "index": 30,
    "shloka_num": 26
  }
]
