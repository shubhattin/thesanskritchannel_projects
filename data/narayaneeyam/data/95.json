[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "पञ्चनवतितमम् दशकम्",
        "index": 1,
        "shloka_num": null
    },
    {
        "text": "ध्यान योग:",
        "index": 2,
        "shloka_num": null
    },
    {
        "text": "आदौ हैरण्यगर्भीं तनुमविकलजीवात्मिकामास्थितस्त्वं",
        "index": 3,
        "shloka_num": null
    },
    {
        "text": "जीवत्वं प्राप्य मायागुणगणखचितो वर्तसे विश्वयोने ।\nतत्रोद्वृद्धेन सत्त्वेन तु गुणयुगलं भक्तिभावं गतेन\nछित्वा सत्त्वं च हित्वा पुनरनुपहितो वर्तिताहे त्वमेव ॥१॥",
        "index": 4,
        "shloka_num": 1
    },
    {
        "text": "सत्त्वोन्मेषात् कदाचित् खलु विषयरसे दोषबोधेऽपि भूमन्\nभूयोऽप्येषु प्रवृत्तिस्सतमसि रजसि प्रोद्धते दुर्निवारा ।\nचित्तं तावद्गुणाश्च ग्रथितमिह मिथस्तानि सर्वाणि रोद्धुं\nतुर्ये त्वय्येकभक्तिश्शरणमिति भवान् हंसरूपी न्यगादीत् ॥२॥",
        "index": 5,
        "shloka_num": 2
    },
    {
        "text": "सन्ति श्रेयांसि भूयांस्यपि रुचिभिदया कर्मिणां निर्मितानि\nक्षुद्रानन्दाश्च सान्ता बहुविधगतय: कृष्ण तेभ्यो भवेयु: ।\nत्वं चाचख्याथ सख्ये ननु महिततमां श्रेयसां भक्तिमेकां\nत्वद्भक्त्यानन्दतुल्य: खलु विषयजुषां सम्मद: केन वा स्यात् ॥३॥",
        "index": 6,
        "shloka_num": 3
    },
    {
        "text": "त्वत्भक्त्या तुष्टबुद्धे: सुखमिह चरतो विच्युताशस्य चाशा:\nसर्वा: स्यु: सौख्यमय्य: सलिलकुहरगस्येव तोयैकमय्य: ।\nसोऽयं खल्विन्द्रलोकं कमलजभवनं योगसिद्धीश्च हृद्या:\nनाकाङ्क्षत्येतदास्तां स्वयमनुपतिते मोक्षसौख्येऽप्यनीह: ॥४॥",
        "index": 7,
        "shloka_num": 4
    },
    {
        "text": "त्वद्भक्तो बाध्यमानोऽपि च विषयरसैरिन्द्रियाशान्तिहेतो:\nभक्त्यैवाक्रम्यमाणै: पुनरपि खलु तैर्दुर्बलैर्नाभिजय्य: ।\nसप्तार्चिर्दीपितार्चिर्दहति किल यथा भूरिदारुप्रपञ्चं\nत्वद्भक्त्योघे तथैव प्रदहति दुरितं दुर्मद: क्वेन्द्रियाणाम् ॥५॥",
        "index": 8,
        "shloka_num": 5
    },
    {
        "text": "चित्तार्द्रीभावमुच्चैर्वपुषि च पुलकं हर्षवाष्पं च हित्वा\nचित्तं शुद्ध्येत्कथं वा किमु बहुतपसा विद्यया वीतभक्ते: ।\nत्वद्गाथास्वादसिद्धाञ्जनसततमरीमृज्यमानोऽयमात्मा\nचक्षुर्वत्तत्त्वसूक्ष्मं भजति न तु तथाऽभ्यस्तया तर्ककोट्या ॥६॥",
        "index": 9,
        "shloka_num": 6
    },
    {
        "text": "ध्यानं ते शीलयेयं समतनुसुखबद्धासनो नासिकाग्र-\nन्यस्ताक्ष: पूरकाद्यैर्जितपवनपथश्चित्तपद्मं त्ववाञ्चम् ।\nऊर्ध्वाग्रं भावयित्वा रविविधुशिखिन: संविचिन्त्योपरिष्टात्\nतत्रस्थं भावये त्वां सजलजलधरश्यामलं कोमलाङ्गम् ॥७॥",
        "index": 10,
        "shloka_num": 7
    },
    {
        "text": "आनीलश्लक्ष्णकेशं ज्वलितमकरसत्कुण्डलं मन्दहास-\nस्यन्दार्द्रं कौस्तुभश्रीपरिगतवनमालोरुहाराभिरामम् ।\nश्रीवत्साङ्कं सुबाहुं मृदुलसदुदरं काञ्चनच्छायचेलं\nचारुस्निग्धोरुमम्भोरुहललितपदं भावयेऽहं भवन्तम् ॥८॥",
        "index": 11,
        "shloka_num": 8
    },
    {
        "text": "सर्वाङ्गेष्वङ्ग रङ्गत्कुतुकमिति मुहुर्धारयन्नीश चित्तं\nतत्राप्येकत्र युञ्जे वदनसरसिजे सुन्दरे मन्दहासे\nतत्रालीनं तु चेत: परमसुखचिदद्वैतरूपे वितन्वन्\nअन्यन्नो चिन्तयेयं मुहुरिति समुपारूढयोगो भवेयम् ॥९॥",
        "index": 12,
        "shloka_num": 9
    },
    {
        "text": "इत्थं त्वद्ध्यानयोगे सति पुनरणिमाद्यष्टसंसिद्धयस्ता:\nदूरश्रुत्यादयोऽपि ह्यहमहमिकया सम्पतेयुर्मुरारे ।\nत्वत्सम्प्राप्तौ विलम्बावहमखिलमिदं नाद्रिये कामयेऽहं\nत्वामेवानन्दपूर्णं पवनपुरपते पाहि मां सर्वतापात् ॥१०॥",
        "index": 13,
        "shloka_num": 10
    }
]