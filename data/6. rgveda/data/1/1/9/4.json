[
  {
    "text": "१० हिरण्यस्तूप आङ्गिरस:  । पवमान: सोम:  । गायत्री  ।",
    "index": 0,
    "shloka_num": null
  },
  {
    "text": "सना॑ च सोम॒ जेषि॑ च॒ पव॑मान॒ महि॒ श्रव॑:  । अथा॑ नो॒ वस्य॑सस्कृधि  ॥१॥",
    "index": 1,
    "shloka_num": 1
  },
  {
    "text": "सना॒ ज्योति॒: सना॒ स्व१र्विश्वा॑ च सोम॒ सौभ॑गा  । अथा॑ नो॒ वस्य॑सस्कृधि  ॥२॥",
    "index": 2,
    "shloka_num": 2
  },
  {
    "text": "सना॒ दक्ष॑मु॒त क्रतु॒मप॑ सोम॒ मृधो॑ जहि  । अथा॑ नो॒ वस्य॑सस्कृधि  ॥३॥",
    "index": 3,
    "shloka_num": 3
  },
  {
    "text": "पवी॑तारः पुनी॒तन॒ सोम॒मिन्द्रा॑य॒ पात॑वे  । अथा॑ नो॒ वस्य॑सस्कृधि  ॥४॥",
    "index": 4,
    "shloka_num": 4
  },
  {
    "text": "त्वं सूर्ये॑ न॒ आ भ॑ज॒ तव॒ क्रत्वा॒ तवो॒तिभि॑:  । अथा॑ नो॒ वस्य॑सस्कृधि  ॥५॥",
    "index": 5,
    "shloka_num": 5
  },
  {
    "text": "तव॒ क्रत्वा॒ तवो॒तिभि॒र्ज्योक्प॑श्येम॒ सूर्य॑म्  । अथा॑ नो॒ वस्य॑सस्कृधि  ॥६॥",
    "index": 6,
    "shloka_num": 6
  },
  {
    "text": "अ॒भ्य॑र्ष स्वायुध॒ सोम॑ द्वि॒बर्ह॑सं र॒यिम्  । अथा॑ नो॒ वस्य॑सस्कृधि  ॥७॥",
    "index": 7,
    "shloka_num": 7
  },
  {
    "text": "अ॒भ्य१र्षान॑पच्युतो र॒यिं स॒मत्सु॑ सास॒हिः  । अथा॑ नो॒ वस्य॑सस्कृधि  ॥८॥",
    "index": 8,
    "shloka_num": 8
  },
  {
    "text": "त्वां य॒ज्ञैर॑वीवृध॒न्पव॑मान॒ विध॑र्मणि  । अथा॑ नो॒ वस्य॑सस्कृधि  ॥९॥",
    "index": 9,
    "shloka_num": 9
  },
  {
    "text": "र॒यिं न॑श्चि॒त्रम॒श्विन॒मिन्दो॑ वि॒श्वायु॒मा भ॑र  । अथा॑ नो॒ वस्य॑सस्कृधि  ॥१०॥",
    "index": 10,
    "shloka_num": 10
  }
]
