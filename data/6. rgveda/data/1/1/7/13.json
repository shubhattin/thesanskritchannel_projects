[
  {
    "text": "३ मैत्रावरुणिर्वसिष्ठ: ।वैश्वानरोऽग्नि: । त्रिष्टुप् ।",
    "index": 0,
    "shloka_num": null
  },
  {
    "text": "प्राग्नये॑ विश्व॒शुचे॑ धियं॒धे॑ऽसुर॒घ्ने मन्म॑ धी॒तिं भ॑रध्वम् ।",
    "index": 1,
    "shloka_num": null
  },
  {
    "text": "भरे॑ ह॒विर्न ब॒र्हिषि॑ प्रीणा॒नो वै॑श्वान॒राय॒ यत॑ये मती॒नाम् ॥१॥",
    "index": 2,
    "shloka_num": 1
  },
  {
    "text": "त्वम॑ग्ने शो॒चिषा॒ शोशु॑चान॒ आ रोद॑सी अपृणा॒ जाय॑मानः ।",
    "index": 3,
    "shloka_num": null
  },
  {
    "text": "त्वं दे॒वाँ अ॒भिश॑स्तेरमुञ्चो॒ वैश्वा॑नर जातवेदो महि॒त्वा ॥२॥",
    "index": 4,
    "shloka_num": 2
  },
  {
    "text": "जा॒तो यद॑ग्ने॒ भुव॑ना॒ व्यख्य॑: प॒शून्न गो॒पा इर्य॒: परि॑ज्मा ।",
    "index": 5,
    "shloka_num": null
  },
  {
    "text": "वैश्वा॑नर॒ ब्रह्म॑णे विन्द गा॒तुं यू॒यं पा॑त स्व॒स्तिभि॒: सदा॑ नः ॥३॥",
    "index": 6,
    "shloka_num": 3
  }
]
