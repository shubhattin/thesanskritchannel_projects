[
  {
    "text": "२५ मैत्रावरुणिर्वसिष्ठ: । मरुत:  । त्रिष्टुप् , १-११ द्विपदा विराट्  ।",
    "index": 0,
    "shloka_num": null
  },
  {
    "text": "क ईं॒ व्य॑क्ता॒ नर॒: सनी॑ळा रु॒द्रस्य॒ मर्या॒ अध॒ स्वश्वा॑: १",
    "index": 1,
    "shloka_num": null
  },
  {
    "text": "नकि॒र्ह्ये॑षां ज॒नूंषि॒ वेद॒ ते अ॒ङ्ग वि॑द्रे मि॒थो ज॒नित्र॑म्  ॥१॥ २",
    "index": 2,
    "shloka_num": null
  },
  {
    "text": "अ॒भि स्व॒पूभि॑र्मि॒थो व॑पन्त॒ वात॑स्वनसः श्ये॒ना अ॑स्पृध्रन् ३",
    "index": 3,
    "shloka_num": null
  },
  {
    "text": "ए॒तानि॒ धीरो॑ नि॒ण्या चि॑केत॒ पृश्नि॒र्यदूधो॑ म॒ही ज॒भार॑  ॥२॥ ४",
    "index": 4,
    "shloka_num": null
  },
  {
    "text": "सा विट् सु॒वीरा॑ म॒रुद्भि॑रस्तु स॒नात्सह॑न्ती॒ पुष्य॑न्ती नृ॒म्णम् ५",
    "index": 5,
    "shloka_num": null
  },
  {
    "text": "यामं॒ येष्ठा॑: शु॒भा शोभि॑ष्ठाः श्रि॒या सम्मि॑श्ला॒ ओजो॑भिरु॒ग्राः  ॥३॥ ६",
    "index": 6,
    "shloka_num": null
  },
  {
    "text": "उ॒ग्रं व॒ ओज॑: स्थि॒रा शवां॒स्यधा॑ म॒रुद्भि॑र्ग॒णस्तुवि॑ष्मान् ७",
    "index": 7,
    "shloka_num": null
  },
  {
    "text": "शु॒भ्रो व॒: शुष्म॒: क्रुध्मी॒ मनां॑सि॒ धुनि॒र्मुनि॑रिव॒ शर्ध॑स्य धृ॒ष्णोः  ॥४॥८",
    "index": 8,
    "shloka_num": null
  },
  {
    "text": "सने॑म्य॒स्मद्यु॒योत॑ दि॒द्युं मा वो॑ दुर्म॒तिरि॒ह प्रण॑ङ्नः ९",
    "index": 9,
    "shloka_num": null
  },
  {
    "text": "प्रि॒या वो॒ नाम॑ हुवे तु॒राणा॒मा यत्तृ॒पन्म॑रुतो वावशा॒नाः  ॥५॥ १०",
    "index": 10,
    "shloka_num": null
  },
  {
    "text": "स्वा॒यु॒धास॑ इ॒ष्मिण॑: सुनि॒ष्का उ॒त स्व॒यं त॒न्व१: शुम्भ॑मानाः  ॥६॥ ११",
    "index": 11,
    "shloka_num": null
  },
  {
    "text": "शुची॑ वो ह॒व्या म॑रुत॒: शुची॑नां॒ शुचिं॑ हिनोम्यध्व॒रं शुचि॑भ्यः  ।",
    "index": 12,
    "shloka_num": null
  },
  {
    "text": "ऋ॒तेन॑ स॒त्यमृ॑त॒साप॑ आय॒ञ्छुचि॑जन्मान॒: शुच॑यः पाव॒काः  ॥१२॥",
    "index": 13,
    "shloka_num": 12
  },
  {
    "text": "अंसे॒ष्वा म॑रुतः खा॒दयो॑ वो॒ वक्ष॑:सु रु॒क्मा उ॑पशिश्रिया॒णाः  ।",
    "index": 14,
    "shloka_num": null
  },
  {
    "text": "वि वि॒द्युतो॒ न वृ॒ष्टिभी॑ रुचा॒ना अनु॑ स्व॒धामायु॑धै॒र्यच्छ॑मानाः  ॥१३॥",
    "index": 15,
    "shloka_num": 13
  },
  {
    "text": "प्र बु॒ध्न्या॑ व ईरते॒ महां॑सि॒ प्र नामा॑नि प्रयज्यवस्तिरध्वम्  ।",
    "index": 16,
    "shloka_num": null
  },
  {
    "text": "स॒ह॒स्रियं॒ दम्यं॑ भा॒गमे॒तं गृ॑हमे॒धीयं॑ मरुतो जुषध्वम्  ॥१४॥",
    "index": 17,
    "shloka_num": 14
  },
  {
    "text": "यदि॑ स्तु॒तस्य॑ मरुतो अधी॒थेत्था विप्र॑स्य वा॒जिनो॒ हवी॑मन्  ।",
    "index": 18,
    "shloka_num": null
  },
  {
    "text": "म॒क्षू रा॒यः सु॒वीर्य॑स्य दात॒ नू चि॒द्यम॒न्य आ॒दभ॒दरा॑वा  ॥१५॥",
    "index": 19,
    "shloka_num": 15
  },
  {
    "text": "अत्या॑सो॒ न ये म॒रुत॒: स्वञ्चो॑ यक्ष॒दृशो॒ न शु॒भय॑न्त॒ मर्या॑:  ।",
    "index": 20,
    "shloka_num": null
  },
  {
    "text": "ते ह॑र्म्ये॒ष्ठाः शिश॑वो॒ न शु॒भ्रा व॒त्सासो॒ न प्र॑क्री॒ळिन॑: पयो॒धाः  ॥१६॥",
    "index": 21,
    "shloka_num": 16
  },
  {
    "text": "द॒श॒स्यन्तो॑ नो म॒रुतो॑ मृळन्तु वरिव॒स्यन्तो॒ रोद॑सी सु॒मेके॑  ।",
    "index": 22,
    "shloka_num": null
  },
  {
    "text": "आ॒रे गो॒हा नृ॒हा व॒धो वो॑ अस्तु सु॒म्नेभि॑र॒स्मे व॑सवो नमध्वम्  ॥१७॥",
    "index": 23,
    "shloka_num": 17
  },
  {
    "text": "आ वो॒ होता॑ जोहवीति स॒त्तः स॒त्राचीं॑ रा॒तिं म॑रुतो गृणा॒नः  ।",
    "index": 24,
    "shloka_num": null
  },
  {
    "text": "य ईव॑तो वृषणो॒ अस्ति॑ गो॒पाः सो अद्व॑यावी हवते व उ॒क्थैः  ॥१८॥",
    "index": 25,
    "shloka_num": 18
  },
  {
    "text": "इ॒मे तु॒रं म॒रुतो॑ रामयन्ती॒मे सह॒: सह॑स॒ आ न॑मन्ति  ।",
    "index": 26,
    "shloka_num": null
  },
  {
    "text": "इ॒मे शंसं॑ वनुष्य॒तो नि पा॑न्ति गु॒रु द्वेषो॒ अर॑रुषे दधन्ति  ॥१९॥",
    "index": 27,
    "shloka_num": 19
  },
  {
    "text": "इ॒मे र॒ध्रं चि॑न्म॒रुतो॑ जुनन्ति॒ भृमिं॑ चि॒द्यथा॒ वस॑वो जु॒षन्त॑  ।",
    "index": 28,
    "shloka_num": null
  },
  {
    "text": "अप॑ बाधध्वं वृषण॒स्तमां॑सि ध॒त्त विश्वं॒ तन॑यं तो॒कम॒स्मे  ॥२०॥",
    "index": 29,
    "shloka_num": 20
  },
  {
    "text": "मा वो॑ दा॒त्रान्म॑रुतो॒ निर॑राम॒ मा प॒श्चाद्द॑घ्म रथ्यो विभा॒गे  ।",
    "index": 30,
    "shloka_num": null
  },
  {
    "text": "आ न॑: स्पा॒र्हे भ॑जतना वस॒व्ये॒३ यदीं॑ सुजा॒तं वृ॑षणो वो॒ अस्ति॑  ॥२१॥",
    "index": 31,
    "shloka_num": 21
  },
  {
    "text": "सं यद्धन॑न्त म॒न्युभि॒र्जना॑स॒: शूरा॑ य॒ह्वीष्वोष॑धीषु वि॒क्षु  ।",
    "index": 32,
    "shloka_num": null
  },
  {
    "text": "अध॑ स्मा नो मरुतो रुद्रियासस्त्रा॒तारो॑ भूत॒ पृत॑नास्व॒र्यः  ॥२२॥",
    "index": 33,
    "shloka_num": 22
  },
  {
    "text": "भूरि॑ चक्र मरुत॒: पित्र्या॑ण्यु॒क्थानि॒ या व॑: श॒स्यन्ते॑ पु॒रा चि॑त्  ।",
    "index": 34,
    "shloka_num": null
  },
  {
    "text": "म॒रुद्भि॑रु॒ग्रः पृत॑नासु॒ साळ्हा॑ म॒रुद्भि॒रित्सनि॑ता॒ वाज॒मर्वा॑  ॥२३॥",
    "index": 35,
    "shloka_num": 23
  },
  {
    "text": "अ॒स्मे वी॒रो म॑रुतः शु॒ष्म्य॑स्तु॒ जना॑नां॒ यो असु॑रो विध॒र्ता  ।",
    "index": 36,
    "shloka_num": null
  },
  {
    "text": "अ॒पो येन॑ सुक्षि॒तये॒ तरे॒माऽध॒ स्वमोको॑ अ॒भि व॑: स्याम  ॥२४॥",
    "index": 37,
    "shloka_num": 24
  },
  {
    "text": "तन्न॒ इन्द्रो॒ वरु॑णो मि॒त्रो अ॒ग्निराप॒ ओष॑धीर्व॒निनो॑ जुषन्त  ।",
    "index": 38,
    "shloka_num": null
  },
  {
    "text": "शर्म॑न्त्स्याम म॒रुता॑मु॒पस्थे॑ यू॒यं पा॑त स्व॒स्तिभि॒: सदा॑ नः  ॥२५॥",
    "index": 39,
    "shloka_num": 25
  }
]
