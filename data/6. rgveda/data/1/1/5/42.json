[
  {
    "text": "१८ भौमोऽत्रिः । विश्वे देवाः, ११ रुद्रः । त्रिष्टुप्, १७ एकपदा विराट् ।",
    "index": 0,
    "shloka_num": null
  },
  {
    "text": "प्र शंत॑मा॒ वरु॑णं॒ दीधि॑ती॒ गीर्मि॒त्रं भग॒मदि॑तिं नू॒नम॑श्याः  ।",
    "index": 1,
    "shloka_num": null
  },
  {
    "text": "पृष॑द्योनि॒: पञ्च॑होता शृणो॒त्वतू॑र्तपन्था॒ असु॑रो मयो॒भुः  ॥१॥",
    "index": 2,
    "shloka_num": 1
  },
  {
    "text": "प्रति॑ मे॒ स्तोम॒मदि॑तिर्जगृभ्यात् सू॒नुं न मा॒ता हृद्यं॑ सु॒शेव॑म्  ।",
    "index": 3,
    "shloka_num": null
  },
  {
    "text": "ब्रह्म॑ प्रि॒यं दे॒वहि॑तं॒ यदस्त्य॒हं मि॒त्रे वरु॑णे॒ यन्म॑यो॒भु  ॥२॥",
    "index": 4,
    "shloka_num": 2
  },
  {
    "text": "उदी॑रय क॒वित॑मं कवी॒नामु॒नत्तै॑नम॒भि मध्वा॑ घृ॒तेन॑  ।",
    "index": 5,
    "shloka_num": null
  },
  {
    "text": "स नो॒ वसू॑नि॒ प्रय॑ता हि॒तानि॑ च॒न्द्राणि॑ दे॒वः स॑वि॒ता सु॑वाति  ॥३॥",
    "index": 6,
    "shloka_num": 3
  },
  {
    "text": "समि॑न्द्र णो॒ मन॑सा नेषि॒ गोभि॒: सं सू॒रिभि॑र्हरिव॒: सं स्व॒स्ति  ।",
    "index": 7,
    "shloka_num": null
  },
  {
    "text": "सं ब्रह्म॑णा दे॒वहि॑तं॒ यदस्ति॒ सं दे॒वानां॑ सुम॒त्या य॒ज्ञिया॑नाम्  ॥४॥",
    "index": 8,
    "shloka_num": 4
  },
  {
    "text": "दे॒वो भग॑: सवि॒ता रा॒यो अंश॒ इन्द्रो॑ वृ॒त्रस्य॑ सं॒जितो॒ धना॑नाम्  ।",
    "index": 9,
    "shloka_num": null
  },
  {
    "text": "ऋ॒भु॒क्षा वाज॑ उ॒त वा॒ पुरं॑धि॒रव॑न्तु नो अ॒मृता॑सस्तु॒रास॑:  ॥५॥",
    "index": 10,
    "shloka_num": 5
  },
  {
    "text": "म॒रुत्व॑तो॒ अप्र॑तीतस्य जि॒ष्णोरजू॑र्यत॒: प्र ब्र॑वामा कृ॒तानि॑  ।",
    "index": 11,
    "shloka_num": null
  },
  {
    "text": "न ते॒ पूर्वे॑ मघव॒न् नाप॑रासो॒ न वी॒र्यं१ नूत॑न॒: कश्च॒नाप॑  ॥६॥",
    "index": 12,
    "shloka_num": 6
  },
  {
    "text": "उप॑ स्तुहि प्रथ॒मं र॑त्न॒धेयं॒ बृह॒स्पतिं॑ सनि॒तारं॒ धना॑नाम्  ।",
    "index": 13,
    "shloka_num": null
  },
  {
    "text": "यः शंस॑ते स्तुव॒ते शम्भ॑विष्ठः पुरू॒वसु॑रा॒गम॒ज्जोहु॑वानम्  ॥७॥",
    "index": 14,
    "shloka_num": 7
  },
  {
    "text": "तवो॒तिभि॒: सच॑माना॒ अरि॑ष्टा॒ बृह॑स्पते म॒घवा॑नः सु॒वीरा॑:  ।",
    "index": 15,
    "shloka_num": null
  },
  {
    "text": "ये अ॑श्व॒दा उ॒त वा॒ सन्ति॑ गो॒दा ये व॑स्त्र॒दाः सु॒भगा॒स्तेषु॒ राय॑:  ॥८॥",
    "index": 16,
    "shloka_num": 8
  },
  {
    "text": "वि॒स॒र्माणं॑ कृणुहि वि॒त्तमे॑षां॒ ये भु॒ञ्जते॒ अपृ॑णन्तो न उ॒क्थैः  ।",
    "index": 17,
    "shloka_num": null
  },
  {
    "text": "अप॑व्रतान् प्रस॒वे वा॑वृधा॒नान् ब्र॑ह्म॒द्विष॒: सूर्या॑द् यावयस्व  ॥९॥",
    "index": 18,
    "shloka_num": 9
  },
  {
    "text": "य ओह॑ते र॒क्षसो॑ दे॒ववी॑तावच॒क्रेभि॒स्तं म॑रुतो॒ नि या॑त  ।",
    "index": 19,
    "shloka_num": null
  },
  {
    "text": "यो व॒: शमीं॑ शशमा॒नस्य॒ निन्दा॑त्तु॒च्छ्यान् कामा॑न् करते सिष्विदा॒नः  ॥१०॥ ॥",
    "index": 20,
    "shloka_num": null
  },
  {
    "text": "तमु॑ ष्टुहि॒ यः स्वि॒षुः सु॒धन्वा॒ यो विश्व॑स्य॒ क्षय॑ति भेष॒जस्य॑  ।",
    "index": 21,
    "shloka_num": null
  },
  {
    "text": "यक्ष्वा॑ म॒हे सौ॑मन॒साय॑ रु॒द्रं नमो॑भिर्दे॒वमसु॑रं दुवस्य  ॥११॥ ॥",
    "index": 22,
    "shloka_num": null
  },
  {
    "text": "दमू॑नसो अ॒पसो॒ ये सु॒हस्ता॒ वृष्ण॒: पत्नी॑र्न॒द्यो॑ विभ्वत॒ष्टाः  ।",
    "index": 23,
    "shloka_num": null
  },
  {
    "text": "सर॑स्वती बृहद्दि॒वोत रा॒का द॑श॒स्यन्ती॑र्वरिवस्यन्तु शु॒भ्राः  ॥१२॥",
    "index": 24,
    "shloka_num": 12
  },
  {
    "text": "प्र सू म॒हे सु॑शर॒णाय॑ मे॒धां गिरं॑ भरे॒ नव्य॑सीं॒ जाय॑मानाम्  ।",
    "index": 25,
    "shloka_num": null
  },
  {
    "text": "य आ॑ह॒ना दु॑हि॒तुर्व॒क्षणा॑सु रू॒पा मि॑ना॒नो अकृ॑णोदि॒दं न॑:  ॥१३॥",
    "index": 26,
    "shloka_num": 13
  },
  {
    "text": "प्र सु॑ष्टु॒तिः स्त॒नय॑न्तं रु॒वन्त॑मि॒ळस्पतिं॑ जरितर्नू॒नम॑श्याः  ।",
    "index": 27,
    "shloka_num": null
  },
  {
    "text": "यो अ॑ब्दि॒माँ उ॑दनि॒माँ इय॑र्ति॒ प्र वि॒द्युता॒ रोद॑सी उ॒क्षमा॑णः  ॥१४॥",
    "index": 28,
    "shloka_num": 14
  },
  {
    "text": "ए॒ष स्तोमो॒ मारु॑तं॒ शर्धो॒ अच्छा॑ रु॒द्रस्य॑ सू॒नूँर्यु॑व॒न्यूँरुद॑श्याः  ।",
    "index": 29,
    "shloka_num": null
  },
  {
    "text": "कामो॑ रा॒ये ह॑वते मा स्व॒स्त्युप॑ स्तुहि॒ पृष॑दश्वाँ अ॒यास॑:  ॥१५॥",
    "index": 30,
    "shloka_num": 15
  },
  {
    "text": "प्रैष स्तोम॑: पृथि॒वीम॒न्तरि॑क्षं॒ वन॒स्पतीँ॒रोष॑धी रा॒ये अ॑श्याः  ।",
    "index": 31,
    "shloka_num": null
  },
  {
    "text": "दे॒वोदे॑वः सु॒हवो॑ भूतु॒ मह्यं॒ मा नो॑ मा॒ता पृ॑थि॒वी दु॑र्म॒तौ धा॑त्  ॥१६॥",
    "index": 32,
    "shloka_num": 16
  },
  {
    "text": "उ॒रौ दे॑वा अनिबा॒धे स्या॑म  ॥१७॥",
    "index": 33,
    "shloka_num": 17
  },
  {
    "text": "सम॒श्विनो॒रव॑सा॒ नूत॑नेन मयो॒भुवा॑ सु॒प्रणी॑ती गमेम  ।",
    "index": 34,
    "shloka_num": null
  },
  {
    "text": "आ नो॑ र॒यिं व॑हत॒मोत वी॒राना विश्वा॑न्यमृता॒ सौभ॑गानि  ॥१८॥",
    "index": 35,
    "shloka_num": 18
  }
]
