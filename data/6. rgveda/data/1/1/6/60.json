[
  {
    "text": "१५ बार्हस्पत्यो भरद्वाज: ।",
    "index": 0,
    "shloka_num": null
  },
  {
    "text": "इन्द्राग्नी ।गायत्री;१-३, १३ त्रिष्टुप् ,१४ बृहती,१५ अनुष्टप् ।",
    "index": 1,
    "shloka_num": null
  },
  {
    "text": "श्नथ॑द्वृ॒त्रमु॒त स॑नोति॒ वाज॒मिन्द्रा॒ यो अ॒ग्नी सहु॑री सप॒र्यात् ।",
    "index": 2,
    "shloka_num": null
  },
  {
    "text": "इ॒र॒ज्यन्ता॑ वस॒व्य॑स्य॒ भूरे॒: सह॑स्तमा॒ सह॑सा वाज॒यन्ता॑ ॥१॥",
    "index": 3,
    "shloka_num": 1
  },
  {
    "text": "ता यो॑धिष्टम॒भि गा इ॑न्द्र नू॒नम॒पः स्व॑रु॒षसो॑ अग्न ऊ॒ळ्हाः ।",
    "index": 4,
    "shloka_num": null
  },
  {
    "text": "दिश॒: स्व॑रु॒षस॑ इन्द्र चि॒त्रा अ॒पो गा अ॑ग्ने युवसे नि॒युत्वा॑न् ॥२॥",
    "index": 5,
    "shloka_num": 2
  },
  {
    "text": "आ वृ॑त्रहणा वृत्र॒हभि॒: शुष्मै॒रिन्द्र॑ या॒तं नमो॑भिरग्ने अ॒र्वाक् ।",
    "index": 6,
    "shloka_num": null
  },
  {
    "text": "यु॒वं राधो॑भि॒रक॑वेभिरि॒न्द्राग्ने॑ अ॒स्मे भ॑वतमुत्त॒मेभि॑: ॥३॥",
    "index": 7,
    "shloka_num": 3
  },
  {
    "text": "ता हु॑वे॒ ययो॑रि॒दं प॒प्ने विश्वं॑ पु॒रा कृ॒तम् । इ॒न्द्रा॒ग्नी न म॑र्धतः ॥४॥",
    "index": 8,
    "shloka_num": 4
  },
  {
    "text": "उ॒ग्रा वि॑घ॒निना॒ मृध॑ इन्द्रा॒ग्नी ह॑वामहे । ता नो॑ मृळात ई॒दृशे॑ ॥५॥",
    "index": 9,
    "shloka_num": 5
  },
  {
    "text": "ह॒तो वृ॒त्राण्यार्या॑ ह॒तो दासा॑नि॒ सत्प॑ती । ह॒तो विश्वा॒ अप॒ द्विष॑: ॥६॥",
    "index": 10,
    "shloka_num": 6
  },
  {
    "text": "इन्द्रा॑ग्नी यु॒वामि॒मे॒३ऽभि स्तोमा॑ अनूषत । पिब॑तं शम्भुवा सु॒तम् ॥७॥",
    "index": 11,
    "shloka_num": 7
  },
  {
    "text": "या वां॒ सन्ति॑ पुरु॒स्पृहो॑ नि॒युतो॑ दा॒शुषे॑ नरा । इन्द्रा॑ग्नी॒ ताभि॒रा ग॑तम् ॥८॥",
    "index": 12,
    "shloka_num": 8
  },
  {
    "text": "ताभि॒रा ग॑च्छतं न॒रोपे॒दं सव॑नं सु॒तम् । इन्द्रा॑ग्नी॒ सोम॑पीतये ॥९॥",
    "index": 13,
    "shloka_num": 9
  },
  {
    "text": "तमी॑ळिष्व॒ यो अ॒र्चिषा॒ वना॒ विश्वा॑ परि॒ष्वज॑त् । कृ॒ष्णा कृ॒णोति॑ जि॒ह्वया॑ ॥१०॥",
    "index": 14,
    "shloka_num": 10
  },
  {
    "text": "य इ॒द्ध आ॒विवा॑सति सु॒म्नमिन्द्र॑स्य॒ मर्त्य॑: । द्यु॒म्नाय॑ सु॒तरा॑ अ॒पः ॥११॥",
    "index": 15,
    "shloka_num": 11
  },
  {
    "text": "ता नो॒ वाज॑वती॒रिष॑ आ॒शून्पि॑पृत॒मर्व॑तः । इन्द्र॑म॒ग्निं च॒ वोळ्ह॑वे ॥१२॥",
    "index": 16,
    "shloka_num": 12
  },
  {
    "text": "उ॒भा वा॑मिन्द्राग्नी आहु॒वध्या॑ उ॒भा राध॑सः स॒ह मा॑द॒यध्यै॑ ।",
    "index": 17,
    "shloka_num": null
  },
  {
    "text": "उ॒भा दा॒तारा॑वि॒षां र॑यी॒णामु॒भा वाज॑स्य सा॒तये॑ हुवे वाम् ॥१३॥",
    "index": 18,
    "shloka_num": 13
  },
  {
    "text": "आ नो॒ गव्ये॑भि॒रश्व्यै॑र्वस॒व्यै॒३रुप॑ गच्छतम् ।",
    "index": 19,
    "shloka_num": null
  },
  {
    "text": "सखा॑यौ दे॒वौ स॒ख्याय॑ श॒म्भुवे॑न्द्रा॒ग्नी ता ह॑वामहे ॥१४॥",
    "index": 20,
    "shloka_num": 14
  },
  {
    "text": "इन्द्रा॑ग्नी शृणु॒तं हवं॒ यज॑मानस्य सुन्व॒तः । वी॒तं ह॒व्यान्या ग॑तं॒ पिब॑तं सो॒म्यं मधु॑ ॥१५॥",
    "index": 21,
    "shloka_num": 15
  }
]
