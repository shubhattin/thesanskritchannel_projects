[
  {
    "text": "१९ मैत्रावरुणिर्वसिष्ठ: । मित्रावरुणौ, ४-१३ आदित्या:, १४-१६ सूर्य:  ।गायत्री,१०-१५ प्रगाथ: = (समा बृहती, विषमा सतोबृहती ), १६ पुर उष्णिक्  ।",
    "index": 0,
    "shloka_num": null
  },
  {
    "text": "प्र मि॒त्रयो॒र्वरु॑णयो॒: स्तोमो॑ न एतु शू॒ष्य॑:  । नम॑स्वान्तुविजा॒तयो॑:  ॥१॥",
    "index": 1,
    "shloka_num": 1
  },
  {
    "text": "या धा॒रय॑न्त दे॒वाः सु॒दक्षा॒ दक्ष॑पितरा  । अ॒सु॒र्या॑य॒ प्रम॑हसा  ॥२॥",
    "index": 2,
    "shloka_num": 2
  },
  {
    "text": "ता न॑: स्ति॒पा त॑नू॒पा वरु॑ण जरितॄ॒णाम्  । मित्र॑ सा॒धय॑तं॒ धिय॑:  ॥३॥",
    "index": 3,
    "shloka_num": 3
  },
  {
    "text": "यद॒द्य सूर॒ उदि॒तेऽना॑गा मि॒त्रो अ॑र्य॒मा  । सु॒वाति॑ सवि॒ता भग॑:  ॥४॥",
    "index": 4,
    "shloka_num": 4
  },
  {
    "text": "सु॒प्रा॒वीर॑स्तु॒ स क्षय॒: प्र नु याम॑न्त्सुदानवः  । ये नो॒ अंहो॑ऽति॒पिप्र॑ति  ॥५॥",
    "index": 5,
    "shloka_num": 5
  },
  {
    "text": "उ॒त स्व॒राजो॒ अदि॑ति॒रद॑ब्धस्य व्र॒तस्य॒ ये  । म॒हो राजा॑न ईशते  ॥६॥",
    "index": 6,
    "shloka_num": 6
  },
  {
    "text": "प्रति॑ वां॒ सूर॒ उदि॑ते मि॒त्रं गृ॑णीषे॒ वरु॑णम्  । अ॒र्य॒मणं॑ रि॒शाद॑सम्  ॥७॥",
    "index": 7,
    "shloka_num": 7
  },
  {
    "text": "रा॒या हि॑रण्य॒या म॒तिरि॒यम॑वृ॒काय॒ शव॑से  । इ॒यं विप्रा॑ मे॒धसा॑तये  ॥८॥",
    "index": 8,
    "shloka_num": 8
  },
  {
    "text": "ते स्या॑म देव वरुण॒ ते मि॑त्र सू॒रिभि॑: स॒ह  । इषं॒ स्व॑श्च धीमहि  ॥९॥",
    "index": 9,
    "shloka_num": 9
  },
  {
    "text": "ब॒हव॒: सूर॑चक्षसोऽग्निजि॒ह्वा ऋ॑ता॒वृध॑:  । त्रीणि॒ ये ये॒मुर्वि॒दथा॑नि धी॒तिभि॒र्विश्वा॑नि॒ परि॑भूतिभिः  ॥१०॥",
    "index": 10,
    "shloka_num": 10
  },
  {
    "text": "वि ये द॒धुः श॒रदं॒ मास॒मादह॑र्य॒ज्ञम॒क्तुं चादृच॑म्  ।",
    "index": 11,
    "shloka_num": null
  },
  {
    "text": "अ॒ना॒प्यं वरु॑णो मि॒त्रो अ॑र्य॒मा क्ष॒त्रं राजा॑न आशत  ॥११॥",
    "index": 12,
    "shloka_num": 11
  },
  {
    "text": "तद्वो॑ अ॒द्य म॑नामहे सू॒क्तैः सूर॒ उदि॑ते  । यदोह॑ते॒ वरु॑णो मि॒त्रो अ॑र्य॒मा यू॒यमृ॒तस्य॑ रथ्यः  ॥१२॥",
    "index": 13,
    "shloka_num": 12
  },
  {
    "text": "ऋ॒तावा॑न ऋ॒तजा॑ता ऋता॒वृधो॑ घो॒रासो॑ अनृत॒द्विष॑:  ।",
    "index": 14,
    "shloka_num": null
  },
  {
    "text": "तेषां॑ वः सु॒म्ने सु॑च्छ॒र्दिष्ट॑मे नर॒: स्याम॒ ये च॑ सू॒रय॑:  ॥१३॥",
    "index": 15,
    "shloka_num": 13
  },
  {
    "text": "उदु॒ त्यद्द॑र्श॒तं वपु॑र्दि॒व ए॑ति प्रतिह्व॒रे  । यदी॑मा॒शुर्वह॑ति दे॒व एत॑शो॒ विश्व॑स्मै॒ चक्ष॑से॒ अर॑म्  ॥१४॥",
    "index": 16,
    "shloka_num": 14
  },
  {
    "text": "शी॒र्ष्णःशी॑र्ष्णो॒ जग॑तस्त॒स्थुष॒स्पतिं॑ स॒मया॒ विश्व॒मा रज॑:  ।",
    "index": 17,
    "shloka_num": null
  },
  {
    "text": "स॒प्त स्वसा॑रः सुवि॒ताय॒ सूर्यं॒ वह॑न्ति ह॒रितो॒ रथे॑  ॥१५॥",
    "index": 18,
    "shloka_num": 15
  },
  {
    "text": "तच्चक्षु॑र्दे॒वहि॑तं शु॒क्रमु॒च्चर॑त्  । पश्ये॑म श॒रद॑: श॒तं जीवे॑म श॒रद॑: श॒तम्  ॥१६॥",
    "index": 19,
    "shloka_num": 16
  },
  {
    "text": "काव्ये॑भिरदा॒भ्या ऽऽया॑तं वरुण द्यु॒मत्  । मि॒त्रश्च॒ सोम॑पीतये  ॥१७॥",
    "index": 20,
    "shloka_num": 17
  },
  {
    "text": "दि॒वो धाम॑भिर्वरुण मि॒त्रश्चा या॑तम॒द्रुहा॑  । पिब॑तं॒ सोम॑मातु॒जी  ॥१८॥",
    "index": 21,
    "shloka_num": 18
  },
  {
    "text": "आ या॑तं मित्रावरुणा जुषा॒णावाहु॑तिं नरा  । पा॒तं सोम॑मृतावृधा  ॥१९॥",
    "index": 22,
    "shloka_num": 19
  }
]
