[
  {
    "text": "७ वामदेवो गौतमः । द्यावापृथिवी ।त्रिष्टुप्, ५-७ गायत्री ।",
    "index": 0,
    "shloka_num": null
  },
  {
    "text": "म॒ही द्यावा॑पृथि॒वी इ॒ह ज्येष्ठे॑ रु॒चा भ॑वतां शु॒चय॑द्भिर॒र्कैः ।\nयत् सीं॑ वरि॑ष्ठे बृह॒ती वि॑मि॒न्वन् रु॒वद्धो॒क्षा प॑प्रथा॒नेभि॒रेवैः॑ ॥१॥",
    "index": 1,
    "shloka_num": 1
  },
  {
    "text": "दे॒वी दे॒वेभि॑र्यज॒ते यज॑त्रै॒रमि॑नती तस्थतुरु॒क्षमा॑णे ।\nऋ॒ताव॑री अ॒द्रुहा॑ दे॒वपु॑त्रे य॒ज्ञस्य॑ ने॒त्री शु॒चय॑द्भिर॒र्कैः ॥२॥",
    "index": 2,
    "shloka_num": 2
  },
  {
    "text": "स इत् स्वपा॒ भुव॑नेष्वास॒ य इ॒मे द्यावा॑पृथि॒वी ज॒जान॑ ।\nउ॒र्वी ग॑भी॒रे रज॑सी सु॒मेके॑ अवं॒शे धीरः॒ शच्या॒ समै॑रत् ॥३॥",
    "index": 3,
    "shloka_num": 3
  },
  {
    "text": "नू रो॑दसी बृ॒हद्भि॑र्नो॒ वरू॑थैः॒ पत्नी॑वद्भिरि॒षय॑न्ती स॒जोषाः॑ ।\nउ॒रू॒ची विश्वे॑ यज॒ते नि पा॑तं धि॒या स्या॑म र॒थ्यः॑ सदा॒साः ॥४॥",
    "index": 4,
    "shloka_num": 4
  },
  {
    "text": "प्र वां॒ महि॒ द्यवी॑ अ॒भ्युप॑स्तुतिं भरामहे ।\nशुची॒ उप॒ प्रश॑स्तये ॥५॥",
    "index": 5,
    "shloka_num": 5
  },
  {
    "text": "पु॒ना॒ने त॒न्वा॑ मि॒थः स्वेन॒ दक्षे॑ण राजथः ।\nऊ॒ह्याथे॑ स॒नादृ॒तम् ॥६॥",
    "index": 6,
    "shloka_num": 6
  },
  {
    "text": "म॒ही मि॒त्रस्य॑ साधथ॒स्तर॑न्ती॒ पिप्र॑ती ऋ॒तम् ।\nपरि॑ य॒ज्ञं नि षे॑दथुः ॥७॥",
    "index": 7,
    "shloka_num": 7
  }
]
