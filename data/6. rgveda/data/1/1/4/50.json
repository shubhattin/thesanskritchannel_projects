[
  {
    "text": "११ वामदेवो गौतमः । बृहस्पतिः, १०-११ इन्द्राबृहस्पती । त्रिष्टुप्, १० जगती ।",
    "index": 0,
    "shloka_num": null
  },
  {
    "text": "यस्त॒स्तम्भ॒ सह॑सा॒ वि ज्मो अन्ता॒न् बृह॒स्पति॑स्त्रिषध॒स्थो रवे॑ण ।",
    "index": 1,
    "shloka_num": null
  },
  {
    "text": "तं प्र॒त्नास॒ ऋष॑यो॒ दीध्या॑नाः पु॒रो विप्रा॑ दधिरे म॒न्द्रजि॑ह्वम् ॥१॥",
    "index": 2,
    "shloka_num": 1
  },
  {
    "text": "धु॒नेत॑यः सुप्रके॒तं मद॑न्तो॒ बृह॑स्पते अ॒भि ये न॑स्तत॒स्रे ।",
    "index": 3,
    "shloka_num": null
  },
  {
    "text": "पृष॑न्तं सृ॒प्रमद॑ब्धमू॒र्वं बृह॑स्पते॒ रक्ष॑तादस्य॒ योनि॑म् ॥२॥",
    "index": 4,
    "shloka_num": 2
  },
  {
    "text": "बृह॑स्पते॒ या प॑र॒मा प॑रा॒वदत॒ आ त॑ ऋत॒स्पृशो॒ नि षे॑दुः ।",
    "index": 5,
    "shloka_num": null
  },
  {
    "text": "तुभ्यं॑ खा॒ता अ॑व॒ता अद्रि॑दुग्धा॒ मध्व॑: श्चोतन्त्य॒भितो॑ विर॒प्शम् ॥३॥",
    "index": 6,
    "shloka_num": 3
  },
  {
    "text": "बृह॒स्पति॑: प्रथ॒मं जाय॑मानो म॒हो ज्योति॑षः पर॒मे व्यो॑मन् ।",
    "index": 7,
    "shloka_num": null
  },
  {
    "text": "स॒प्तास्य॑स्तुविजा॒तो रवे॑ण॒ वि स॒प्तर॑श्मिरधम॒त् तमां॑सि ॥४॥",
    "index": 8,
    "shloka_num": 4
  },
  {
    "text": "स सु॒ष्टुभा॒ स ऋक्व॑ता ग॒णेन॑ व॒लं रु॑रोज फलि॒गं रवे॑ण ।",
    "index": 9,
    "shloka_num": null
  },
  {
    "text": "बृह॒स्पति॑रु॒स्रिया॑ हव्य॒सूद॒: कनि॑क्रद॒द् वाव॑शती॒रुदा॑जत् ॥५॥",
    "index": 10,
    "shloka_num": 5
  },
  {
    "text": "ए॒वा पि॒त्रे वि॒श्वदे॑वाय॒ वृष्णे॑ य॒ज्ञैर्वि॑धेम॒ नम॑सा ह॒विर्भि॑: ।",
    "index": 11,
    "shloka_num": null
  },
  {
    "text": "बृह॑स्पते सुप्र॒जा वी॒रव॑न्तो व॒यं स्या॑म॒ पत॑यो रयी॒णाम् ॥६॥",
    "index": 12,
    "shloka_num": 6
  },
  {
    "text": "स इद् राजा॒ प्रति॑जन्यानि॒ विश्वा॒ शुष्मे॑ण तस्थाव॒भि वी॒र्ये॑ण ।",
    "index": 13,
    "shloka_num": null
  },
  {
    "text": "बृह॒स्पतिं॒ यः सुभृ॑तं बि॒भर्ति॑ वल्गू॒यति॒ वन्द॑ते पूर्व॒भाज॑म् ॥७॥",
    "index": 14,
    "shloka_num": 7
  },
  {
    "text": "स इत् क्षे॑ति॒ सुधि॑त॒ ओक॑सि॒ स्वे तस्मा॒ इळा॑ पिन्वते विश्व॒दानी॑म् ।",
    "index": 15,
    "shloka_num": null
  },
  {
    "text": "तस्मै॒ विश॑: स्व॒यमे॒वा न॑मन्ते॒ यस्मि॑न् ब्र॒ह्मा राज॑नि॒ पूर्व॒ एति॑ ॥८॥",
    "index": 16,
    "shloka_num": 8
  },
  {
    "text": "अप्र॑तीतो जयति॒ सं धना॑नि॒ प्रति॑जन्यान्यु॒त या सज॑न्या ।",
    "index": 17,
    "shloka_num": null
  },
  {
    "text": "अ॒व॒स्यवे॒ यो वरि॑वः कृ॒णोति॑ ब्र॒ह्मणे॒ राजा॒ तम॑वन्ति दे॒वाः ॥९॥",
    "index": 18,
    "shloka_num": 9
  },
  {
    "text": "इन्द्र॑श्च॒ सोमं॑ पिबतं बृहस्पते॒ऽस्मिन् य॒ज्ञे म॑न्दसा॒ना वृ॑षण्वसू ।",
    "index": 19,
    "shloka_num": null
  },
  {
    "text": "आ वां॑ विश॒न्त्विन्द॑वः स्वा॒भुवो॒ऽस्मे र॒यिं सर्व॑वीरं॒ नि य॑च्छतम् ॥१०॥",
    "index": 20,
    "shloka_num": 10
  },
  {
    "text": "बृह॑स्पत इन्द्र॒ वर्ध॑तं न॒: सचा॒ सा वां॑ सुम॒तिर्भू॑त्व॒स्मे ।",
    "index": 21,
    "shloka_num": null
  },
  {
    "text": "अ॒वि॒ष्टं धियो॑ जिगृ॒तं पुरं॑धीर्जज॒स्तम॒र्यो व॒नुषा॒मरा॑तीः ॥११॥",
    "index": 22,
    "shloka_num": 11
  }
]
