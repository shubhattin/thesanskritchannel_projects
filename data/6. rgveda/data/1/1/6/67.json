[
  {
    "text": "११ बार्हस्पत्यो भरद्वाज:  । मित्रावरुणौ  । त्रिष्टुप्  ।",
    "index": 0,
    "shloka_num": null
  },
  {
    "text": "विश्वे॑षां वः स॒तां ज्येष्ठ॑तमा गी॒र्भिर्मि॒त्रावरु॑णा वावृ॒धध्यै॑  ।",
    "index": 1,
    "shloka_num": null
  },
  {
    "text": "सं या र॒श्मेव॑ य॒मतु॒र्यमि॑ष्ठा॒ द्वा जनाँ॒ अस॑मा बा॒हुभि॒: स्वैः  ॥१॥",
    "index": 2,
    "shloka_num": 1
  },
  {
    "text": "इ॒यं मद्वां॒ प्र स्तृ॑णीते मनी॒षोप॑ प्रि॒या नम॑सा ब॒र्हिरच्छ॑  ।",
    "index": 3,
    "shloka_num": null
  },
  {
    "text": "य॒न्तं नो॑ मित्रावरुणा॒वधृ॑ष्टं छ॒र्दिर्यद्वां॑ वरू॒थ्यं॑ सुदानू  ॥२॥",
    "index": 4,
    "shloka_num": 2
  },
  {
    "text": "आ या॑तं मित्रावरुणा सुश॒स्त्युप॑ प्रि॒या नम॑सा हू॒यमा॑ना  ।",
    "index": 5,
    "shloka_num": null
  },
  {
    "text": "सं याव॑प्न॒:स्थो अ॒पसे॑व॒ जना॑ञ्छ्रुधीय॒तश्चि॑द्यतथो महि॒त्वा  ॥३॥",
    "index": 6,
    "shloka_num": 3
  },
  {
    "text": "अश्वा॒ न या वा॒जिना॑ पू॒तब॑न्धू ऋ॒ता यद्गर्भ॒मदि॑ति॒र्भर॑ध्यै  ।",
    "index": 7,
    "shloka_num": null
  },
  {
    "text": "प्र या महि॑ म॒हान्ता॒ जाय॑माना घो॒रा मर्ता॑य रि॒पवे॒ नि दी॑धः  ॥४॥",
    "index": 8,
    "shloka_num": 4
  },
  {
    "text": "विश्वे॒ यद्वां॑ मं॒हना॒ मन्द॑मानाः क्ष॒त्रं दे॒वासो॒ अद॑धुः स॒जोषा॑:  ।",
    "index": 9,
    "shloka_num": null
  },
  {
    "text": "परि॒ यद्भू॒थो रोद॑सी चिदु॒र्वी सन्ति॒ स्पशो॒ अद॑ब्धासो॒ अमू॑राः  ॥५॥",
    "index": 10,
    "shloka_num": 5
  },
  {
    "text": "ता हि क्ष॒त्रं धा॒रये॑थे॒ अनु॒ द्यून्दृं॒हेथे॒ सानु॑मुप॒मादि॑व॒ द्योः  ।",
    "index": 11,
    "shloka_num": null
  },
  {
    "text": "दृ॒ळ्हो नक्ष॑त्र उ॒त वि॒श्वदे॑वो॒ भूमि॒माता॒न्द्यां धा॒सिना॒योः  ॥६॥",
    "index": 12,
    "shloka_num": 6
  },
  {
    "text": "ता वि॒ग्रं धै॑थे ज॒ठरं॑ पृ॒णध्या॒ आ यत्सद्म॒ सभृ॑तयः पृ॒णन्ति॑  ।",
    "index": 13,
    "shloka_num": null
  },
  {
    "text": "न मृ॑ष्यन्ते युव॒तयोऽवा॑ता॒ वि यत्पयो॑ विश्वजिन्वा॒ भर॑न्ते  ॥७॥",
    "index": 14,
    "shloka_num": 7
  },
  {
    "text": "ता जि॒ह्वया॒ सद॒मेदं सु॑मे॒धा आ यद्वां॑ स॒त्यो अ॑र॒तिॠ॒ते भूत्  ।",
    "index": 15,
    "shloka_num": null
  },
  {
    "text": "तद्वां॑ महि॒त्वं घृ॑तान्नावस्तु यु॒वं दा॒शुषे॒ वि च॑यिष्ट॒मंह॑:  ॥८॥",
    "index": 16,
    "shloka_num": 8
  },
  {
    "text": "प्र यद्वां॑ मित्रावरुणा स्पू॒र्धन्प्रि॒या धाम॑ यु॒वधि॑ता मि॒नन्ति॑  ।",
    "index": 17,
    "shloka_num": null
  },
  {
    "text": "न ये दे॒वास॒ ओह॑सा॒ न मर्ता॒ अय॑ज्ञसाचो॒ अप्यो॒ न पु॒त्राः  ॥९॥",
    "index": 18,
    "shloka_num": 9
  },
  {
    "text": "वि यद्वाचं॑ की॒स्तासो॒ भर॑न्ते॒ शंस॑न्ति॒ के चि॑न्नि॒विदो॑ मना॒नाः  ।",
    "index": 19,
    "shloka_num": null
  },
  {
    "text": "आद्वां॑ ब्रवाम स॒त्यान्यु॒क्था नकि॑र्दे॒वेभि॑र्यतथो महि॒त्वा  ॥१०॥",
    "index": 20,
    "shloka_num": 10
  },
  {
    "text": "अ॒वोरि॒त्था वां॑ छ॒र्दिषो॑ अ॒भिष्टौ॑ यु॒वोर्मि॑त्रावरुणा॒वस्कृ॑धोयु  ।",
    "index": 21,
    "shloka_num": null
  },
  {
    "text": "अनु॒ यद्गाव॑: स्फु॒रानृ॑जि॒प्यं धृ॒ष्णुं यद्रणे॒ वृष॑णं यु॒नज॑न्  ॥११॥",
    "index": 22,
    "shloka_num": 11
  }
]
