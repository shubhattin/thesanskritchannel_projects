[
  {
    "text": "३० विरूप आङ्गिरस:  । अग्नि:  । गायत्री  ।",
    "index": 0,
    "shloka_num": null
  },
  {
    "text": "स॒मिधा॒ग्निं दु॑वस्यत घृ॒तैर्बो॑धय॒ताति॑थिम्  । आस्मि॑न्ह॒व्या जु॑होतन  ॥१॥",
    "index": 1,
    "shloka_num": 1
  },
  {
    "text": "अग्ने॒ स्तोमं॑ जुषस्व मे॒ वर्ध॑स्वा॒नेन॒ मन्म॑ना  । प्रति॑ सू॒क्तानि॑ हर्य नः  ॥२॥",
    "index": 2,
    "shloka_num": 2
  },
  {
    "text": "अ॒ग्निं दू॒तं पु॒रो द॑धे हव्य॒वाह॒मुप॑ ब्रुवे  । दे॒वाँ आ सा॑दयादि॒ह  ॥३॥",
    "index": 3,
    "shloka_num": 3
  },
  {
    "text": "उत्ते॑ बृ॒हन्तो॑ अ॒र्चय॑: समिधा॒नस्य॑ दीदिवः  । अग्ने॑ शु॒क्रास॑ ईरते  ॥४॥",
    "index": 4,
    "shloka_num": 4
  },
  {
    "text": "उप॑ त्वा जु॒ह्वो॒३ मम॑ घृ॒ताची॑र्यन्तु हर्यत  । अग्ने॑ ह॒व्या जु॑षस्व नः  ॥५॥",
    "index": 5,
    "shloka_num": 5
  },
  {
    "text": "म॒न्द्रं होता॑रमृ॒त्विजं॑ चि॒त्रभा॑नुं वि॒भाव॑सुम्  । अ॒ग्निमी॑ळे॒ स उ॑ श्रवत्  ॥६॥",
    "index": 6,
    "shloka_num": 6
  },
  {
    "text": "प्र॒त्नं होता॑र॒मीड्यं॒ जुष्ट॑म॒ग्निं क॒विक्र॑तुम्  । अ॒ध्व॒राणा॑मभि॒श्रिय॑म्  ॥७॥",
    "index": 7,
    "shloka_num": 7
  },
  {
    "text": "जु॒षा॒णो अ॑ङ्गिरस्तमे॒मा ह॒व्यान्या॑नु॒षक्  । अग्ने॑ य॒ज्ञं न॑य ऋतु॒था  ॥८॥",
    "index": 8,
    "shloka_num": 8
  },
  {
    "text": "स॒मि॒धा॒न उ॑ सन्त्य॒ शुक्र॑शोच इ॒हा व॑ह  । चि॒कि॒त्वान्दैव्यं॒ जन॑म्  ॥९॥",
    "index": 9,
    "shloka_num": 9
  },
  {
    "text": "विप्रं॒ होता॑रम॒द्रुहं॑ धू॒मके॑तुं वि॒भाव॑सुम्  । य॒ज्ञानां॑ के॒तुमी॑महे  ॥१०॥",
    "index": 10,
    "shloka_num": 10
  },
  {
    "text": "अग्ने॒ नि पा॑हि न॒स्त्वं प्रति॑ ष्म देव॒ रीष॑तः  । भि॒न्धि द्वेष॑: सहस्कृत  ॥११॥",
    "index": 11,
    "shloka_num": 11
  },
  {
    "text": "अ॒ग्निः प्र॒त्नेन॒ मन्म॑ना॒ शुम्भा॑नस्त॒न्वं१ स्वाम्  । क॒विर्विप्रे॑ण वावृधे  ॥१२॥",
    "index": 12,
    "shloka_num": 12
  },
  {
    "text": "ऊ॒र्जो नपा॑त॒मा हु॑वे॒ऽग्निं पा॑व॒कशो॑चिषम्  । अ॒स्मिन्य॒ज्ञे स्व॑ध्व॒रे  ॥१३॥",
    "index": 13,
    "shloka_num": 13
  },
  {
    "text": "स नो॑ मित्रमह॒स्त्वमग्ने॑ शु॒क्रेण॑ शो॒चिषा॑  । दे॒वैरा स॑त्सि ब॒र्हिषि॑  ॥१४॥",
    "index": 14,
    "shloka_num": 14
  },
  {
    "text": "यो अ॒ग्निं त॒न्वो॒३ दमे॑ दे॒वं मर्त॑: सप॒र्यति॑  । तस्मा॒ इद्दी॑दय॒द्वसु॑  ॥१५॥",
    "index": 15,
    "shloka_num": 15
  },
  {
    "text": "अ॒ग्निर्मू॒र्धा दि॒वः क॒कुत्पति॑: पृथि॒व्या अ॒यम्  । अ॒पां रेतां॑सि जिन्वति  ॥१६॥",
    "index": 16,
    "shloka_num": 16
  },
  {
    "text": "उद॑ग्ने॒ शुच॑य॒स्तव॑ शु॒क्रा भ्राज॑न्त ईरते  । तव॒ ज्योतीं॑ष्य॒र्चय॑:  ॥१७॥",
    "index": 17,
    "shloka_num": 17
  },
  {
    "text": "ईशि॑षे॒ वार्य॑स्य॒ हि दा॒त्रस्या॑ग्ने॒ स्व॑र्पतिः  । स्तो॒ता स्यां॒ तव॒ शर्म॑णि  ॥१८॥",
    "index": 18,
    "shloka_num": 18
  },
  {
    "text": "त्वाम॑ग्ने मनी॒षिण॒स्त्वां हि॑न्वन्ति॒ चित्ति॑भिः  । त्वां व॑र्धन्तु नो॒ गिर॑:  ॥१९॥",
    "index": 19,
    "shloka_num": 19
  },
  {
    "text": "अद॑ब्धस्य स्व॒धाव॑तो दू॒तस्य॒ रेभ॑त॒: सदा॑  । अ॒ग्नेः स॒ख्यं वृ॑णीमहे  ॥२०॥",
    "index": 20,
    "shloka_num": 20
  },
  {
    "text": "अ॒ग्निः शुचि॑व्रततम॒: शुचि॒र्विप्र॒: शुचि॑: क॒विः  । शुची॑ रोचत॒ आहु॑तः  ॥२१॥",
    "index": 21,
    "shloka_num": 21
  },
  {
    "text": "उ॒त त्वा॑ धी॒तयो॒ मम॒ गिरो॑ वर्धन्तु वि॒श्वहा॑  । अग्ने॑ स॒ख्यस्य॑ बोधि नः  ॥२२॥",
    "index": 22,
    "shloka_num": 22
  },
  {
    "text": "यद॑ग्ने॒ स्याम॒हं त्वं त्वं वा॑ घा॒ स्या अ॒हम्  । स्युष्टे॑ स॒त्या इ॒हाशिष॑:  ॥२३॥",
    "index": 23,
    "shloka_num": 23
  },
  {
    "text": "वसु॒र्वसु॑पति॒र्हि क॒मस्य॑ग्ने वि॒भाव॑सुः  । स्याम॑ ते सुम॒तावपि॑  ॥२४॥",
    "index": 24,
    "shloka_num": 24
  },
  {
    "text": "अग्ने॑ धृ॒तव्र॑ताय ते समु॒द्राये॑व॒ सिन्ध॑वः  । गिरो॑ वा॒श्रास॑ ईरते  ॥२५॥",
    "index": 25,
    "shloka_num": 25
  },
  {
    "text": "युवा॑नं वि॒श्पतिं॑ क॒विं वि॒श्वादं॑ पुरु॒वेप॑सम्  । अ॒ग्निं शु॑म्भामि॒ मन्म॑भिः  ॥२६॥",
    "index": 26,
    "shloka_num": 26
  },
  {
    "text": "य॒ज्ञानां॑ र॒थ्ये॑ व॒यं ति॒ग्मज॑म्भाय वी॒ळवे॑  । स्तोमै॑रिषेमा॒ग्नये॑  ॥२७॥",
    "index": 27,
    "shloka_num": 27
  },
  {
    "text": "अ॒यम॑ग्ने॒ त्वे अपि॑ जरि॒ता भू॑तु सन्त्य  । तस्मै॑ पावक मृळय  ॥२८॥",
    "index": 28,
    "shloka_num": 28
  },
  {
    "text": "धीरो॒ ह्यस्य॑द्म॒सद्विप्रो॒ न जागृ॑वि॒: सदा॑  । अग्ने॑ दी॒दय॑सि॒ द्यवि॑  ॥२९॥",
    "index": 29,
    "shloka_num": 29
  },
  {
    "text": "पु॒राग्ने॑ दुरि॒तेभ्य॑: पु॒रा मृ॒ध्रेभ्य॑: कवे  । प्र ण॒ आयु॑र्वसो तिर  ॥३०॥",
    "index": 30,
    "shloka_num": 30
  }
]
