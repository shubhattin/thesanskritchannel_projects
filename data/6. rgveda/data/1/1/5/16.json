[
  {
    "text": "५ पूरुरात्रेयः । अग्निः । अनुष्टुप्, ५ पंक्तिः ।",
    "index": 0,
    "shloka_num": null
  },
  {
    "text": "बृ॒हद् वयो॒ हि भा॒नवेऽर्चा॑ दे॒वाया॒ग्नये॑ ।\nयं मि॒त्रं न प्रश॑स्तिभि॒र्मर्ता॑सो दधि॒रे पु॒रः ॥१॥",
    "index": 1,
    "shloka_num": 1
  },
  {
    "text": "स हि द्युभि॒र्जना॑नां॒ होता॒ दक्ष॑स्य बा॒ह्वोः ।\nवि ह॒व्यम॒ग्निरा॑नु॒षग्भगो॒ न वार॑मृण्वति ॥२॥",
    "index": 2,
    "shloka_num": 2
  },
  {
    "text": "अ॒स्य स्तोमे॑ म॒घोन॑: स॒ख्ये वृ॒द्धशो॑चिषः ।\nविश्वा॒ यस्मि॑न् तुवि॒ष्वणि॒ सम॒र्ये शुष्म॑माद॒धुः ॥३॥",
    "index": 3,
    "shloka_num": 3
  },
  {
    "text": "अधा॒ ह्य॑ग्न एषां सु॒वीर्य॑स्य मं॒हना॑ ।\nतमिद् य॒ह्वं न रोद॑सी॒ परि॒ श्रवो॑ बभूवतुः ॥४॥",
    "index": 4,
    "shloka_num": 4
  },
  {
    "text": "नू न॒ एहि॒ वार्य॒मग्ने॑ गृणा॒न आ भ॑र ।\nये व॒यं ये च॑ सू॒रय॑: स्व॒स्ति धाम॑हे॒ सचो॒तैधि॑ पृ॒त्सु नो॑ वृ॒धे ॥५॥",
    "index": 5,
    "shloka_num": 5
  }
]
