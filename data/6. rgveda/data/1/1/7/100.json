[
  {
    "text": "७ मैत्रावरुणिर्वसिष्ठ: । विष्णु: । त्रिष्टुप्  ।",
    "index": 0,
    "shloka_num": null
  },
  {
    "text": "नू मर्तो॑ दयते सनि॒ष्यन्यो विष्ण॑व उरुगा॒याय॒ दाश॑त्  ।",
    "index": 1,
    "shloka_num": null
  },
  {
    "text": "प्र यः स॒त्राचा॒ मन॑सा॒ यजा॑त ए॒ताव॑न्तं॒ नर्य॑मा॒विवा॑सात्  ॥१॥",
    "index": 2,
    "shloka_num": 1
  },
  {
    "text": "त्वं वि॑ष्णो सुम॒तिं वि॒श्वज॑न्या॒मप्र॑युतामेवयावो म॒तिं दा॑:  ।",
    "index": 3,
    "shloka_num": null
  },
  {
    "text": "पर्चो॒ यथा॑ नः सुवि॒तस्य॒ भूरे॒रश्वा॑वतः पुरुश्च॒न्द्रस्य॑ रा॒यः  ॥२॥",
    "index": 4,
    "shloka_num": 2
  },
  {
    "text": "त्रिर्दे॒वः पृ॑थि॒वीमे॒ष ए॒तां वि च॑क्रमे श॒तर्च॑सं महि॒त्वा  ।",
    "index": 5,
    "shloka_num": null
  },
  {
    "text": "प्र विष्णु॑रस्तु त॒वस॒स्तवी॑यान्त्वे॒षं ह्य॑स्य॒ स्थवि॑रस्य॒ नाम॑  ॥३॥",
    "index": 6,
    "shloka_num": 3
  },
  {
    "text": "वि च॑क्रमे पृथि॒वीमे॒ष ए॒तां क्षेत्रा॑य॒ विष्णु॒र्मनु॑षे दश॒स्यन्  ।",
    "index": 7,
    "shloka_num": null
  },
  {
    "text": "ध्रु॒वासो॑ अस्य की॒रयो॒ जना॑स उरुक्षि॒तिं सु॒जनि॑मा चकार  ॥४॥",
    "index": 8,
    "shloka_num": 4
  },
  {
    "text": "प्र तत्ते॑ अ॒द्य शि॑पिविष्ट॒ नामा॒ऽर्यः शं॑सामि व॒युना॑नि वि॒द्वान्  ।",
    "index": 9,
    "shloka_num": null
  },
  {
    "text": "तं त्वा॑ गृणामि त॒वस॒मत॑व्या॒न्क्षय॑न्तम॒स्य रज॑सः परा॒के  ॥५॥",
    "index": 10,
    "shloka_num": 5
  },
  {
    "text": "किमित्ते॑ विष्णो परि॒चक्ष्यं॑ भू॒त्प्र यद्व॑व॒क्षे शि॑पिवि॒ष्टो अ॑स्मि  ।",
    "index": 11,
    "shloka_num": null
  },
  {
    "text": "मा वर्पो॑ अ॒स्मदप॑ गूह ए॒तद्यद॒न्यरू॑पः समि॒थे ब॒भूथ॑  ॥६॥",
    "index": 12,
    "shloka_num": 6
  },
  {
    "text": "वष॑ट् ते विष्णवा॒स आ कृ॑णोमि॒ तन्मे॑ जुषस्व शिपिविष्ट ह॒व्यम्  ।",
    "index": 13,
    "shloka_num": null
  },
  {
    "text": "वर्ध॑न्तु त्वा सुष्टु॒तयो॒ गिरो॑ मे यू॒यं पा॑त स्व॒स्तिभि॒: सदा॑ नः  ॥७॥",
    "index": 14,
    "shloka_num": 7
  }
]
