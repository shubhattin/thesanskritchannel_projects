[
  {
    "text": "“अथ द्वात्रिंशोऽध्यायः ।\nअ॒स्याजरा॑सो द॒माम॒रित्रा॑ अ॒र्चद्धू॑मासो अ॒ग्नयः॑ पाव॒काः ।\nश्वि॒ती॒चयः॑ श्वा॒त्रासो॑ भुर॒ण्यवो॑ वन॒र्षदो॑ वा॒यवो॒ न सोमाः॑ ॥१॥",
    "index": 1,
    "shloka_num": 1
  },
  {
    "text": "१ हर॑यो धु॒मके॑तवो॒ वात॑जूता॒ उप॒ द्यवि॑ ।\nयत॑न्ते॒ वृथ॑ग॒ग्नयः॑ ॥२॥",
    "index": 2,
    "shloka_num": 2
  },
  {
    "text": "२ यजा॑ नो मि॒त्रावरु॑णा॒ यजा॑ दे॒वाँ२ ऋ॒तं बृ॒हत् ।\nअग्ने॒ यक्षि॒ स्वं दम॑म् ॥३॥",
    "index": 3,
    "shloka_num": 3
  },
  {
    "text": "३ यु॒क्ष्वा हि दे॑व॒हूत॑माँ॒२ अश्वाँ॑२ अग्ने र॒थीरि॑व ।\nनि होता॑ पू॒र्व्यः स॑दः ॥४॥",
    "index": 4,
    "shloka_num": 4
  },
  {
    "text": "४ द्वे विरू॑पे चरतः॒ स्वर्थे॑ अ॒न्यान्या॑ व॒त्समुप॑ धापयेते ।\nहरि॑र॒न्यस्यां॒ भव॑ति स्व॒धावा॑ञ्छु॒क्रो अ॒न्यस्यां॑ ददृशे सु॒वर्चाः॑ ॥५॥",
    "index": 5,
    "shloka_num": 5
  },
  {
    "text": "५ अ॒यमि॒ह प्र॑थ॒मो धा॑यि धा॒तृभि॒र्होता॒ यजि॑ष्ठो अध्व॒रेष्वीड्यः॑ ।\nयमप्न॑वानो॒ भृग॑वो विरुरु॒चुर्वने॑षु चि॒त्रं वि॒भ्वं॑ वि॒शेवि॑शे ॥६॥",
    "index": 6,
    "shloka_num": 6
  },
  {
    "text": "६ त्रीणि॑ श॒ता त्री स॒हस्रा॑ण्य॒ग्निं त्रि॒शच्च॑ दे॒वा नव॑ चासपर्यन् ।\nऔक्ष॑न्घृ॒तैरस्तृ॑णन् ब॒र्हिर॑स्मा॒ आदिद्धोता॑रं॒ न्य॑सादयन्त ॥७॥",
    "index": 7,
    "shloka_num": 7
  },
  {
    "text": "७ मू॒र्धानं॑ दि॒वो अ॑र॒तिं पृ॑थि॒व्या वै॑श्वान॒रमृ॒त आ जा॒तम॒ग्निम् ।\nक॒वि स॒म्राज॒मति॑थिं॒ जना॑नामा॒सन्ना पात्रं॑ जनयन्त दे॒वाः ॥८॥",
    "index": 8,
    "shloka_num": 8
  },
  {
    "text": "८ अ॒ग्निर्वृ॒त्राणि॑ जङ्घनद् द्रविण॒स्युर्वि॑प॒न्यया॑ ।\nसमि॑द्धः शु॒क्र आहु॑तः ॥९॥",
    "index": 9,
    "shloka_num": 9
  },
  {
    "text": "९ विश्वे॑भिः सो॒म्यं मध्वग्न॒ इन्द्रे॑ण वा॒युना॑ ।\nपिबा॑ मि॒त्रस्य॒ धाम॑भिः ॥१०॥",
    "index": 10,
    "shloka_num": 10
  },
  {
    "text": "॥ १० आ यदि॒षे नृ॒पतिं॒ तेज॒ आन॒ट् शुचि॒रेतो॒ निषि॑क्तं॒ द्यौर॒भीके॑ ।\nअ॒ग्निः शर्ध॑मनव॒द्यं युवा॑न स्वा॒ध्यं॑ जनयत्सू॒दय॑च्च ॥११॥",
    "index": 11,
    "shloka_num": 11
  },
  {
    "text": "॥ ११ अग्ने॒ शर्ध॑ मह॒ते सौ॑भगाय॒ तव॑ द्यु॒म्नान्यु॑त्त॒मानि॑ सन्तु ।\nसंजा॑स्प॒त्य सु॒यम॒मा कृ॑णुष्व शत्रूय॒ताम॒भि ति॑ष्ठा॒ महा॑सि ॥१२॥",
    "index": 12,
    "shloka_num": 12
  },
  {
    "text": "१२ त्वा हि म॒न्द्रत॑ममर्कशो॒कैर्व॑वृ॒महे॒ महि॑ नः॒ श्रोष्य॑ग्ने ।\nइन्द्रं॒ न त्वा॒ शव॑सा दे॒वता॑ वा॒युं पृ॑णन्ति॒ राध॑सा॒ नृत॑माः ॥१३॥",
    "index": 13,
    "shloka_num": 13
  },
  {
    "text": "१३ त्वे अ॑ग्ने स्वाहुत प्रि॒यासः॑ सन्तु सू॒रयः॑ ।\nय॒न्तारो॒ ये म॒घवा॑नो॒ जना॑नामू॒र्वान्दय॑न्त॒ गोना॑म् ॥१४॥",
    "index": 14,
    "shloka_num": 14
  },
  {
    "text": "१४ श्रु॒धि श्रु॑त्कर्ण॒ वह्नि॑भिर्दे॒वैर॑ग्ने स॒याव॑भिः ।\nआसी॑दन्तु ब॒र्हिषि॑ मि॒त्रो अ॑र्य॒मा प्रा॑त॒र्यावा॑णो अध्व॒रम् ॥१५॥",
    "index": 15,
    "shloka_num": 15
  },
  {
    "text": "१५ विश्वे॑षा॒मदि॑तिर्य॒ज्ञिया॑नां॒ विश्वे॑षा॒मति॑थि॒र्मानु॑षाणाम् ।\nअ॒ग्निर्दे॒वाना॒मव॑ आवृणा॒नः सु॑मृळी॒को भ॑वतु जा॒तवे॑दाः ॥१६॥",
    "index": 16,
    "shloka_num": 16
  },
  {
    "text": "१६ (१७९४) म॒हो अ॒ग्नेः स॑मिधा॒नस्य॒ शर्म॒ण्यना॑गा मि॒त्रे वरु॑णे स्व॒स्तये॑ ।\nश्रेष्ठे॑ स्याम सवि॒तुः सवी॑मनि॒ तद्दे॒वाना॒मवो॑ अ॒द्या वृ॑णीमहे ॥१७॥",
    "index": 17,
    "shloka_num": 17
  },
  {
    "text": "(१) १७ आप॑श्चित्पिप्यु स्त॒र्यो॒ न गावो॒ नक्ष॑न्नृ॒तं ज॑रि॒तार॑स्त इन्द्र ।\nया॒हि वा॒युर्न नि॒युतो॑ नो॒ अच्छा॒ त्व हि धी॒भिर्दय॑से॒ वि वाजा॑न् ॥१॥",
    "index": 18,
    "shloka_num": 1
  },
  {
    "text": "१८ गाव॒ उपा॑वताव॒तं म॒ही य॒ज्ञस्य॑ र॒प्सुदा॑ ।\nउ॒भा कर्णा॑ हिर॒ण्यया॑ ॥२॥",
    "index": 19,
    "shloka_num": 2
  },
  {
    "text": "१९ यद॒द्य सूर॒ उदि॒तेऽना॑गा मि॒त्रो अ॑र्य॒मा ।\nसु॒वाति॑ सवि॒ता भगः॑ ॥३॥",
    "index": 20,
    "shloka_num": 3
  },
  {
    "text": "२० आ सु॒ते सि॑ञ्चत॒ श्रिय॒ रोद॑स्योरभि॒श्रिय॑म् ।\nर॒सा द॑धीत वृष॒भम् ।\nतं प्रत्नथा॒यं वे॒नश्चो॑दयत् ॥४॥",
    "index": 21,
    "shloka_num": 4
  },
  {
    "text": "२१ आ॒तिष्ठ॑न्तं॒ परि॒ विश्वे॑ अभूष॒ञ्छ्रियो॒ वसा॑नश्चरति॒ स्वरो॑चिः ।\nम॒हत्तद्वृष्णो॒ असु॑रस्य॒ नामा वि॒श्वरू॑पो अ॒मृता॑नि तस्थौ ॥५॥",
    "index": 22,
    "shloka_num": 5
  },
  {
    "text": "२२ प्र वो॑ म॒हे मन्द॑माना॒यान्ध॒सोऽर्चा॑ वि॒श्वान॑राय विश्वा॒भुवे॑ ।\nइन्द्र॑स्य॒ यस्य॒ सुम॑ख॒ सहो॒ महि॒ श्रवो॑ नृ॒म्णं च॒ रोद॑सी सप॒र्यतः॑ ॥६॥",
    "index": 23,
    "shloka_num": 6
  },
  {
    "text": "२३ बृ॒हन्निदि॒ध्म ए॑षां॒ भूरि॑ श॒स्तं पृ॒थुः स्वरुः॑ ।\nयेषा॒मिन्द्रो॒ युवा॒ सखा॑ ॥७॥",
    "index": 24,
    "shloka_num": 7
  },
  {
    "text": "२४ इन्द्रेहि॒ मत्स्यन्ध॑सो॒ विश्वे॑भिः सोम॒पर्व॑भिः ।\nम॒हाँ२ अ॑भि॒ष्टिरोज॑सा ॥८॥",
    "index": 25,
    "shloka_num": 8
  },
  {
    "text": "२५ इन्द्रो॑ वृ॒त्रम॑वृणो॒च्छर्ध॑नीतिः॒ प्र मा॒यिना॑ममिना॒द्वर्प॑णीतिः ।\nअह॒न्व्य॑समु॒शध॒ग्वने॑ष्वा॒विर्धेना॑ अकृणोद्रा॒म्याणा॑म् ॥९॥",
    "index": 26,
    "shloka_num": 9
  },
  {
    "text": "२६ कुत॒स्त्वमि॑न्द्र॒ माहि॑नः॒ सन्नेको॑ यासि सत्पते॒ किं त॑ इ॒त्था ।\nसं पृ॑च्छसे समरा॒णः शु॑भा॒नैर्वो॒चेस्तन्नो॑ हरिवो॒ यत्ते॑ अ॒स्मे ।\nम॒हाँ२ इन्द्रो॒ य ओज॑सा क॒दा च॒न स्त॒रीर॑सि क॒दा च॒न प्रयु॑च्छसि ॥१०॥",
    "index": 27,
    "shloka_num": 10
  },
  {
    "text": "॥ २७ आ तत्त॑ इन्द्रा॒य वः॑ पनन्ता॒भि य ऊ॒र्वं गोम॑न्तं॒ तितृ॑त्सान् ।\nस॒कृ॒त्स्वं॒ ये पु॑रुपु॒त्रां म॒ही स॒हस्र॑धारां बृह॒तीं दुदु॑क्षन् ॥११॥",
    "index": 28,
    "shloka_num": 11
  },
  {
    "text": "॥ २८ इ॒मां ते॒ धियं॒ प्र भ॑रे म॒हो म॒हीम॒स्य स्तो॒त्रे धि॒षणा॒ यत्त॑ आन॒जे ।\nतमु॑त्स॒वे च॑ प्रस॒वे च॑ सास॒हिमिन्द्रं॑ दे॒वासः॒ शव॑सामद॒न्ननु॑ ॥१२॥",
    "index": 29,
    "shloka_num": 12
  },
  {
    "text": "(२) २९ वि॒भ्राड् बृ॒हत्पि॑बतु सो॒म्यं मध्वायु॒र्दध॑द्य॒ज्ञप॑ता॒ अवि॑ह्रुतम् ।\nवात॑जूतो॒ यो अ॑भि॒रक्ष॑ति॒ त्मना॑ प्र॒जाः पु॑पोष पुरु॒धा वि रा॑जति ॥१॥",
    "index": 30,
    "shloka_num": 1
  },
  {
    "text": "३० उदु॒ त्यं जा॒तवे॑दसं दे॒वं व॑हन्ति के॒तवः॑ ।\nदृ॒शे विश्वा॑य॒ सूर्य॑म् ॥२॥",
    "index": 31,
    "shloka_num": 2
  },
  {
    "text": "३१ येना॑ पावक॒ चक्ष॑सा भुर॒ण्यन्तं॒ जनाँ॒२ अनु॑ ।\nत्वं व॑रुण॒ पश्य॑सि ॥३॥",
    "index": 32,
    "shloka_num": 3
  },
  {
    "text": "३२ (१८१०) दै॑व्या अध्वर्यू॒ आ ग॑त॒ रथे॑न॒ सूर्य॑त्वचा ।\nमध्वा॑ य॒ज्ञ सम॑ञ्जाथे ।\nतं प्र॒त्नथा॒यं वे॒नश्चो॑दयच्चि॒त्रं दे॒वाना॑म् ॥४॥",
    "index": 33,
    "shloka_num": 4
  },
  {
    "text": "३३ आ न॒ इळा॑भिर्वि॒दथे॑ सुश॒स्ति वि॒श्वान॑रः सवि॒ता दे॒व ए॑तु ।\nअपि॒ यथा॑ युवानो॒ मत्स॑था नो॒ विश्वं॒ जग॑दभिपि॒त्वे म॑नी॒षा ॥५॥",
    "index": 34,
    "shloka_num": 5
  },
  {
    "text": "३४ यद॒द्य कच्च॑ वृत्रहन्नु॒दगा॑ अ॒भि सू॑र्य ।\nसर्वं॒ तदि॑न्द्र ते॒ वशे॑ ॥६॥",
    "index": 35,
    "shloka_num": 6
  },
  {
    "text": "३५ त॒रणि॑र्वि॒श्वद॑र्शतो ज्योति॒ष्कृद॑सि सूर्य ।\nविश्व॒मा भा॑सि रोच॒नम् ॥७॥",
    "index": 36,
    "shloka_num": 7
  },
  {
    "text": "३६ तत्सूर्य॑स्य देव॒त्वं तन्म॑हि॒त्वं म॒ध्या कर्तो॒र्वित॑त॒ सं ज॑भार ।\nय॒देदयु॑क्त ह॒रितः॑ स॒धस्था॒दाद्रात्री॒ वास॑स्तनुते सि॒मस्मै॑ ॥८॥",
    "index": 37,
    "shloka_num": 8
  },
  {
    "text": "३७ तन्मि॒त्रस्य॒ वरु॑णस्याभि॒चक्षे॒ सूर्यो॑ रू॒पं कृ॑णुते॒ द्योरु॒पस्थे॑ ।\nअ॒न॒न्तम॒न्यद्रुश॑दस्य॒ पाजः॑ कृ॒ष्णम॒न्यद्ध॒रितः॒ सं भ॑रन्ति ॥९॥",
    "index": 38,
    "shloka_num": 9
  },
  {
    "text": "३८ बण्म॒हाँ२ अ॑सि सूर्य॒ बळा॑दित्य म॒हाँ२ अ॑सि ।\nम॒हस्ते॑ स॒तो म॑हि॒मा प॑नस्यते॒ऽद्धा दे॑व म॒हाँ२ अ॑सि ॥१०॥",
    "index": 39,
    "shloka_num": 10
  },
  {
    "text": "॥ ३९ बट् सू॑र्य॒ श्रव॑सा म॒हाँ२ अ॑सि स॒त्रा दे॑व म॒हाँ२ अ॑सि ।\nम॒ह्ना दे॒वाना॑मसु॒र्यः॑ पु॒रोहि॑तो वि॒भु ज्योति॒रदा॑भ्यम् ॥११॥",
    "index": 40,
    "shloka_num": 11
  },
  {
    "text": "॥ ४० श्राय॑न्त इव॒ सूर्यं॒ विश्वेदिन्द्र॑स्य भक्षत ।\nवसू॑नि जा॒ते जन॑मान॒ ओज॑सा॒ प्रति॑ भा॒गं न दी॑धिम ॥१२॥",
    "index": 41,
    "shloka_num": 12
  },
  {
    "text": "४१ अ॒द्या दे॑वा॒ उदि॑ता॒ सूर्य॑स्य॒ निरह॑सः पिपृ॒ता निर॑व॒द्यात् ।\nतन्नो॑ मि॒त्रो वरु॑णो मामहन्ता॒मदि॑तिः॒ सिन्धुः॑ पृथि॒वी उ॒त द्यौः ॥१३॥",
    "index": 42,
    "shloka_num": 13
  },
  {
    "text": "४२ आ कृ॒ष्णेन॒ रज॑सा॒ वर्त॑मानो निवे॒शय॑न्न॒मृतं॒ मर्त्यं॑ च ।\nहि॒र॒ण्यये॑न सवि॒ता रथे॒ना दे॒वो या॑ति॒ भुव॑नानि॒ पश्य॑न् ॥१४॥",
    "index": 43,
    "shloka_num": 14
  },
  {
    "text": "(३)४३ प्र वा॑वृजे सुप्र॒या ब॒र्हिरे॑षा॒मा वि॒श्पती॑व॒ बीरि॑ट इयाते ।\nवि॒शाम॒क्तोरु॒षसः॑ पू॒र्वहू॑तौ वा॒युः पू॒षा स्व॒स्तये॑ नि॒युत्वा॑न् ॥१॥",
    "index": 44,
    "shloka_num": 1
  },
  {
    "text": "४४ इ॒न्द्रवा॒यू बृह॒स्पतिं॑ मि॒त्राग्निं पू॒षणं॒ भग॑म् ।\nआ॒दि॒त्यान्मारु॑तं ग॒णम् ॥२॥",
    "index": 45,
    "shloka_num": 2
  },
  {
    "text": "४५ वरु॑णः प्रावि॒ता भु॑वन्मि॒त्रो विश्वा॑भिरू॒तिभिः॑ ।\nकर॑तां नः सु॒राध॑सः ॥३॥",
    "index": 46,
    "shloka_num": 3
  },
  {
    "text": "४६ अधि॑ न इन्द्रैषां॒ विष्णो॑ सजा॒त्या॑नाम् ।\nइ॒ता मरु॑तो॒ अश्वि॑ना ।\nतं प्र॒त्नथा॒यं वे॒नश्चोदय॒द्ये दे॑वास॒ आ न॒ इळा॑भि॒र्विश्वे॑भिः सो॒म्यं मध्वोमा॑सश्चर्षणीधृतः ॥४॥",
    "index": 47,
    "shloka_num": 4
  },
  {
    "text": "४७ अग्न॒ इन्द्र॒ वरु॑ण॒ मित्र॒ देवाः॒ शर्धः॒ प्र य॑न्त॒ मारु॑तो॒त वि॑ष्णो ।\nउ॒भा नास॑त्या रु॒द्रो अध॒ ग्नाः पू॒षा भगः॒ सर॑स्वती जुषन्त ॥५॥",
    "index": 48,
    "shloka_num": 5
  },
  {
    "text": "४८ (१८२६) इ॒न्द्रा॒ग्नी मि॒त्रावरु॒णादि॑ति॒ स्वः॑ पृथि॒वीं द्यां म॒रुतः॒ पर्व॑ताँ२ अ॒पः ।\nहु॒वे विष्णुं॑ पू॒षणं॒ ब्रह्म॑ण॒स्पतिं॒ भगं॒ नु शस॑ सवि॒तार॑मू॒तये॑ ॥६॥",
    "index": 49,
    "shloka_num": 6
  },
  {
    "text": "४९ अ॒स्मे रु॒द्रा मे॒हना॒ पर्व॑तासो वृत्र॒हत्ये॒ भर॑हूतौ स॒जोषाः॑ ।\nयः शस॑ते स्तुव॒ते धायि॑ प॒ज्र इन्द्र॑ज्येष्ठा अ॒स्माँ२ अ॑वन्तु दे॒वाः ॥७॥",
    "index": 50,
    "shloka_num": 7
  },
  {
    "text": "५० अ॒र्वाञ्चो॑ अ॒द्या भ॑वता यजत्रा॒ आ वो॒ हार्दि॒ भय॑मानो व्ययेयम् ।\nत्राध्वं॑ नो देवा नि॒जुरो॒ वृक॑स्य॒ त्राध्वं॑ क॒र्ताद॑व॒पदो॑ यजत्राः ॥८॥",
    "index": 51,
    "shloka_num": 8
  },
  {
    "text": "५१ विश्वे॑ अ॒द्य म॒रुतो॒ विश्व॑ ऊ॒ती विश्वे॑ भवन्त्व॒ग्नयः॒ समि॑द्धाः ।\nविश्वे॑ नो दे॒वा अव॒सा ग॑मन्तु॒ विश्व॑मस्तु॒ द्रवि॑णं॒ वाजो॑ अ॒स्मे ॥९॥",
    "index": 52,
    "shloka_num": 9
  },
  {
    "text": "५२ विश्वे॑ देवाः शृणु॒तेम हवं॑ मे॒ ये अ॒न्तरि॑क्षे॒ य उप॒ द्यवि॒ ष्ठ ।\nये अ॑ग्निजि॒ह्वा उ॒त वा॒ यज॑त्रा आ॒सद्या॒स्मिन्ब॒र्हिषि॑ मादयध्वम् ॥१०॥",
    "index": 53,
    "shloka_num": 10
  },
  {
    "text": "॥ ५३ दे॒वेभ्यो॒ हि प्र॑थ॒मं य॒ज्ञिये॑भ्योऽमृत॒त्व सु॒वसि॑ भा॒गमु॑त्त॒मम् ।\nआदिद्दा॒मान॑ सवित॒र्व्यू॑र्णुषेऽनूची॒ना जी॑वि॒ता मानु॑षेभ्यः ॥११॥",
    "index": 54,
    "shloka_num": 11
  },
  {
    "text": "॥(४) ५४ प्र वा॒युमच्छा॑ बृह॒ती म॑नी॒षा बृ॒हद्र॑यिं वि॒श्ववा॑र रथ॒प्राम् ।\nद्यु॒तद्या॑मा नि॒युतः॒ पत्य॑मानः क॒विः क॒विमि॑यक्षसि प्रयज्यो ॥१॥",
    "index": 55,
    "shloka_num": 1
  },
  {
    "text": "५५ इन्द्र॑वायू इ॒मे सु॒ता उप॒ प्रयो॑भि॒रा ग॑तम् ।\nइन्द॑वो वामु॒शन्ति॒ हि ॥२॥",
    "index": 56,
    "shloka_num": 2
  },
  {
    "text": "५६ मि॒त्र हु॑वे पू॒तद॑क्षं॒ वरु॑णं च रि॒शाद॑सम् ।\nधियं॑ घृ॒ताची॒ साध॑न्ता ॥३॥",
    "index": 57,
    "shloka_num": 3
  },
  {
    "text": "५७ दस्रा॑ यु॒वाक॑वः सु॒ता नास॑त्या वृ॒क्तब॑र्हिषः ।\nआ या॑त रुद्रवर्तनी ।\nतं प्र॒त्नथा॒यं वे॒नश्चो॑दयत् ॥४॥",
    "index": 58,
    "shloka_num": 4
  },
  {
    "text": "५८ वि॒दद्यदी॑ स॒रमा॑ रु॒ग्णमद्रे॒र्महि॒ पाथः॑ पू॒र्व्य स॒ध्र्य॑क्कः ।\nअग्रं॑ नयत्सु॒पद्यक्ष॑राणा॒मच्छा॒ रवं॑ प्रथ॒मा जा॑न॒ती गा॑त् ॥५॥",
    "index": 59,
    "shloka_num": 5
  },
  {
    "text": "५९ न॒हि स्पश॒मवि॑दन्न॒न्यम॒स्माद्वै॑श्वान॒रात्पु॑र ए॒तार॑म॒ग्नेः ।\nएमे॑नमवृधन्न॒मृता॒ अम॑र्त्यं वैश्वान॒रं क्षै॑त्रजित्याय दे॒वाः ॥६॥",
    "index": 60,
    "shloka_num": 6
  },
  {
    "text": "६० उ॒ग्रा वि॑घ॒निना॒ मृध॑ इन्द्रा॒ग्नी ह॑वामहे ।\nता नो॑ मृळात ई॒दृशे॑ ॥७॥",
    "index": 61,
    "shloka_num": 7
  },
  {
    "text": "६१ उपा॑स्मै गायता नरः॒ पव॑माना॒येन्द॑वे ।\nअ॒भि दे॒वाँ२ इय॑क्षते ॥८॥",
    "index": 62,
    "shloka_num": 8
  },
  {
    "text": "६२ ये त्वा॑हि॒हत्ये॑ मघव॒न्नव॑र्ध॒न्ये शा॑म्ब॒रे ह॑रिवो॒ ये ग इ॑ष्टौ ।\nये त्वा॑ नू॒नम॑नु॒मद॑न्ति॒ विप्राः॒ पिबे॑न्द्र॒ सोम॒ सग॑णो म॒रुद्भिः॑ ॥९॥",
    "index": 63,
    "shloka_num": 9
  },
  {
    "text": "६३ जनि॑ष्ठा उ॒ग्रः सह॑से तु॒राय॑ म॒न्द्र ओजि॑ष्ठो बहु॒लाभि॑मानः ।\nअव॑र्ध॒न्निन्द्रं॑ म॒रुत॑श्चि॒दत्र॑ मा॒ता यद्वी॒रं द॒धन॒द्धनि॑ष्ठा ॥१०॥",
    "index": 64,
    "shloka_num": 10
  },
  {
    "text": "॥ ६४ (१८४२) आ तू न॑ इन्द्र वृत्रहन्न॒स्माक॑म॒र्धमा ग॑हि ।\nम॒हान्म॒हीभि॑रू॒तिभिः॑ ॥११॥",
    "index": 65,
    "shloka_num": 11
  },
  {
    "text": "॥ ६५ त्वमि॑न्द्र॒ प्रतू॑र्तिष्व॒भि विश्वा॑ असि॒ स्पृधः॑ ।\nअ॒श॒स्ति॒हा ज॑नि॒ता वि॑श्व॒तूर॑सि॒ त्वं तू॑र्य तरुष्य॒तः ॥१२॥",
    "index": 66,
    "shloka_num": 12
  },
  {
    "text": "६६ अनु॑ ते॒ शुष्मं॑ तु॒रय॑न्तमीयतुः क्षो॒णी शिशुं॒ न मा॒तरा॑ ।\nविश्वा॑स्ते॒ स्पृधः॑ श्नथयन्त म॒न्यवे॑ वृ॒त्रं यदि॑न्द्र॒ तूर्व॑सि ॥१३॥",
    "index": 67,
    "shloka_num": 13
  },
  {
    "text": "६७ य॒ज्ञो दे॒वानां॒ प्रत्ये॑ति सु॒म्नमादि॑त्यासो॒ भव॑ता मृळ॒यन्तः॑ ।\nआ वो॒ऽर्वाची॑ सुम॒तिर्व॑वृत्याद॒हो॑श्चि॒द्या व॑रिवो॒वित्त॒रास॑त् ॥१४॥",
    "index": 68,
    "shloka_num": 14
  },
  {
    "text": "६८ अद॑ब्धेभिः सवितः पा॒युभि॒ष्ट्व शि॒वेभि॑र॒द्य परि॑ पाहि नो॒ गय॑म् ।\nहिर॑ण्यजिह्वः सुवि॒ताय॒ नव्य॑से॒ रक्षा॒ माकि॑र्नो अ॒घश॑स ईशत ॥१५॥",
    "index": 69,
    "shloka_num": 15
  },
  {
    "text": "(५) ६९ प्र वी॑र॒या शुच॑यो दद्रिरे वामध्व॒र्युभि॒र्मधु॑मन्तः सु॒तासः॑ ।\nवह॑ वायो नि॒युतो॑ या॒ह्यच्छा॒ पिबा॑ सु॒तस्यान्ध॑सो॒ मदा॑य ॥१॥",
    "index": 70,
    "shloka_num": 1
  },
  {
    "text": "७० गाव॒ उपा॑वताव॒तं म॒ही य॒ज्ञस्य॑ र॒प्सुदा॑ ।\nउ॒भा कर्णा॑ हिर॒ण्यया॑ ॥२॥",
    "index": 71,
    "shloka_num": 2
  },
  {
    "text": "७१ काव्य॑योरा॒जाने॑षु॒ क्रत्वा॒ दक्ष॑स्य दुरो॒णे ।\nरि॒शाद॑सा स॒धस्थ॒ आ ॥३॥",
    "index": 72,
    "shloka_num": 3
  },
  {
    "text": "७२ दैव्या॑ अध्वर्यू॒ आ ग॑त॒ रथे॑न॒ सूर्य॑त्वचा ।\nमध्वा॑ य॒ज्ञ सम॑ञ्जाथे ।\nतं प्र॒त्नथा॒यं वे॒नश्चो॑दयत् ॥४॥",
    "index": 73,
    "shloka_num": 4
  },
  {
    "text": "७३ ति॒र॒श्चीनो॒ वित॑तो र॒श्मिरे॑षाम॒धः स्वि॑दा॒सी३दु॒परि॑ स्विदासी३त् ।\nरे॒तो॒धा आ॑सन्महि॒मान॑ आसन्त्स्व॒धा अ॒वस्ता॒त्प्रय॑तिः प॒रस्ता॑त् ॥५॥",
    "index": 74,
    "shloka_num": 5
  },
  {
    "text": "७४ आ रोद॑सी अपृण॒दा स्व॑र्म॒हज्जा॒तं यदे॑नम॒पसो॒ अधा॑रयन् ।\nसो अ॑ध्व॒राय॒ परि॑ णीयते क॒विरत्यो॒ न वाज॑सातये॒ चनो॑हितः ॥६॥",
    "index": 75,
    "shloka_num": 6
  },
  {
    "text": "७५ उ॒क्थेभि॑र्वृत्र॒हन्त॑मा॒ या म॑न्दा॒ना चि॒दा गि॒रा ।\nआ॑ङ्गू॒षैरा॒विवा॑सतः ॥७॥",
    "index": 76,
    "shloka_num": 7
  },
  {
    "text": "७६ उप॑ नः सू॒नवो॒ गिरः॑ शृ॒ण्वन्त्व॒मृत॑स्य॒ ये ।\nसु॒मृ॒ळी॒का भ॑वन्तु नः ॥८॥",
    "index": 77,
    "shloka_num": 8
  },
  {
    "text": "७७ ब्रह्मा॑णि मे म॒तयः॒ श सु॒तासः॒ शुष्म॑ इयर्ति॒ प्रभृ॑तो मे॒ अद्रिः॑ ।\nआ शा॑सते॒ प्रति॑ हर्यन्त्यु॒क्थेमा हरी॑ वहत॒स्ता नो॒ अच्छ॑ ॥९॥",
    "index": 78,
    "shloka_num": 9
  },
  {
    "text": "७८ अनु॑त्त॒मा ते॑ मघव॒न्नकि॒र्नु न त्वावाँ॑२ अस्ति दे॒वता॒ विदा॑नः ।\nन जाय॑मानो॒ नश॑ते॒ न जा॒तो यानि॑ करि॒ष्या कृ॑णु॒हि प्र॑वृद्ध ॥१०॥",
    "index": 79,
    "shloka_num": 10
  },
  {
    "text": "॥ ७९ तदिदा॑स॒ भुव॑नेषु॒ ज्येष्ठं॒ यतो॑ ज॒ज्ञ उ॒ग्रस्त्वे॒षनृ॑म्णः ।\nस॒द्यो ज॑ज्ञा॒नो नि रि॑णाति॒ शत्रू॒ननु॒ यं विश्वे॒ मद॒न्त्यूमाः॑ ॥११॥",
    "index": 80,
    "shloka_num": 11
  },
  {
    "text": "॥ ८० इ॒मा उ॑ त्वा पुरूवसो॒ गिरो॑ वर्धन्तु॒ या मम॑ ।\nपा॒व॒कव॑र्णाः॒ शुच॑यो विप॒श्चितो॒ऽभि स्तोमै॑रनूषत ॥१२॥",
    "index": 81,
    "shloka_num": 12
  },
  {
    "text": "८१ यस्या॒यं विश्व॒ आर्यो॒ दासः॑ शेवधि॒पा अ॒रिः ।\nति॒रश्चि॑द॒र्ये रु॒शमे॒ पवी॑रवि॒ तुभ्येत्सो अ॑ज्यते र॒यिः ॥१३॥",
    "index": 82,
    "shloka_num": 13
  },
  {
    "text": "८२ अ॒य स॒हस्र॒मृषि॑भिः॒ सह॑स्कृतः समु॒द्र इ॑व पप्रथे ।\nस॒त्यः सो अ॑स्य महि॒मा गृ॑णे॒ शवो॑ य॒ज्ञेषु॑ विप्र॒राज्ये॑ ॥१४॥",
    "index": 83,
    "shloka_num": 14
  },
  {
    "text": "८३ अद॑ब्धेभिः सवितः पा॒युभि॒ष्ट्व शि॒वेभि॑र॒द्य परि॑ पाहि नो॒ गय॑म् ।\nहिर॑ण्यजिह्वः सुवि॒ताय॒ नव्य॑से॒ रक्षा॒ माकि॑र्नो अ॒घश॑स ईशत ॥१५॥",
    "index": 84,
    "shloka_num": 15
  },
  {
    "text": "(६) ८४ (१८६२) ॥इति शुक्लयजुःकाण्वसंहितायां द्वात्रिंशोऽध्यायः ॥३२॥",
    "index": 85,
    "shloka_num": 32
  },
  {
    "text": "”",
    "index": 86,
    "shloka_num": null
  }
]
