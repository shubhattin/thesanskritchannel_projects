[
  {
    "text": "८ सोमाहुतिर्भार्गवः । अग्निः । गायत्री ।",
    "index": 0,
    "shloka_num": null
  },
  {
    "text": "इ॒मां मे॑ अग्ने स॒मिध॑मि॒मामु॑प॒सदं॑ वनेः ।\nइ॒मा उ॒ षु श्रु॑धी॒ गिरः॑ ॥१॥",
    "index": 1,
    "shloka_num": 1
  },
  {
    "text": "अ॒या ते॑ अग्ने विधे॒मोर्जो॑ नपा॒दश्व॑मिष्टे ।\nए॒ना सू॒क्तेन॑ सुजात ॥२॥",
    "index": 2,
    "shloka_num": 2
  },
  {
    "text": "तं त्वा॑ गी॒र्भिर्गिर्व॑णसं द्रविण॒स्युं द्र॑विणोदः ।\nस॒प॒र्येम॑ सप॒र्यवः॑ ॥३॥",
    "index": 3,
    "shloka_num": 3
  },
  {
    "text": "स बो॑धि सू॒रिर्म॒घवा॒ वसु॑पते॒ वसु॑दावन् ।\nयु॒यो॒ध्य१स्मद् द्वेषां॑सि ॥४॥",
    "index": 4,
    "shloka_num": 4
  },
  {
    "text": "स नो॑ वृ॒ष्टिं दि॒वस्परि॒ स नो॒ वाज॑मन॒र्वाण॑म् ।\nस नः॑ सह॒स्रिणी॒रिषः॑ ॥५॥",
    "index": 5,
    "shloka_num": 5
  },
  {
    "text": "ईळा॑नायाव॒स्यवे॒ यवि॑ष्ठ दूत नो गि॒रा ।\nयजि॑ष्ठ होत॒रा ग॑हि ॥६॥",
    "index": 6,
    "shloka_num": 6
  },
  {
    "text": "अ॒न्तर्ह्य॑ग्न॒ ईय॑से वि॒द्वान् जन्मो॒भया॑ कवे ।\nदू॒तो जन्ये॑व॒ मित्र्यः॑ ॥७॥",
    "index": 7,
    "shloka_num": 7
  },
  {
    "text": "स वि॒द्वाँ आ च॑ पिप्रयो॒ यक्षि॑ चिकित्व आनु॒षक् ।\nआ चा॒स्मिन् त्स॑त्सि ब॒र्हिषि॑ ॥८॥",
    "index": 8,
    "shloka_num": 8
  }
]
