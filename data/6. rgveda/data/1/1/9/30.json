[
  {
    "text": "६ बिन्दुराङ्गिरस:  । पवमान: सोम:  । गायत्री  ।",
    "index": 0,
    "shloka_num": null
  },
  {
    "text": "प्र धारा॑ अस्य शु॒ष्मिणो॒ वृथा॑ प॒वित्रे॑ अक्षरन्  । पु॒ना॒नो वाच॑मिष्यति  ॥१॥",
    "index": 1,
    "shloka_num": 1
  },
  {
    "text": "इन्दु॑र्हिया॒नः सो॒तृभि॑र्मृ॒ज्यमा॑न॒: कनि॑क्रदत्  । इय॑र्ति व॒ग्नुमि॑न्द्रि॒यम्  ॥२॥",
    "index": 2,
    "shloka_num": 2
  },
  {
    "text": "आ न॒: शुष्मं॑ नृ॒षाह्यं॑ वी॒रव॑न्तं पुरु॒स्पृह॑म्  । पव॑स्व सोम॒ धार॑या  ॥३॥",
    "index": 3,
    "shloka_num": 3
  },
  {
    "text": "प्र सोमो॒ अति॒ धार॑या॒ पव॑मानो असिष्यदत्  । अ॒भि द्रोणा॑न्या॒सद॑म्  ॥४॥",
    "index": 4,
    "shloka_num": 4
  },
  {
    "text": "अ॒प्सु त्वा॒ मधु॑मत्तमं॒ हरिं॑ हिन्व॒न्त्यद्रि॑भिः  । इन्द॒विन्द्रा॑य पी॒तये॑  ॥५॥",
    "index": 5,
    "shloka_num": 5
  },
  {
    "text": "सु॒नोता॒ मधु॑मत्तमं॒ सोम॒मिन्द्रा॑य व॒ज्रिणे॑  । चारुं॒ शर्धा॑य मत्स॒रम्  ॥६॥",
    "index": 6,
    "shloka_num": 6
  }
]
