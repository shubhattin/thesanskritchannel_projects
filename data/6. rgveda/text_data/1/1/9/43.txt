६ मेध्यातिथि: काण्व:  । पवमान: सोम:  । गायत्री  ।
यो अत्य॑ इव मृ॒ज्यते॒ गोभि॒र्मदा॑य हर्य॒तः  । तं गी॒र्भिर्वा॑सयामसि  ॥१॥
तं नो॒ विश्वा॑ अव॒स्युवो॒ गिर॑: शुम्भन्ति पू॒र्वथा॑  । इन्दु॒मिन्द्रा॑य पी॒तये॑  ॥२॥
पु॒ना॒नो या॑ति हर्य॒तः सोमो॑ गी॒र्भिः परि॑ष्कृतः  । विप्र॑स्य॒ मेध्या॑तिथेः  ॥३॥
पव॑मान वि॒दा र॒यिम॒स्मभ्यं॑ सोम सु॒श्रिय॑म्  । इन्दो॑ स॒हस्र॑वर्चसम्  ॥४॥
इन्दु॒रत्यो॒ न वा॑ज॒सृत्कनि॑क्रन्ति प॒वित्र॒ आ  । यदक्षा॒रति॑ देव॒युः  ॥५॥
पव॑स्व॒ वाज॑सातये॒ विप्र॑स्य गृण॒तो वृ॒धे  । सोम॒ रास्व॑ सु॒वीर्य॑म्  ॥६॥
