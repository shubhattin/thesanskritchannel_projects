[
  {
    "text": "११ बार्हस्पत्यो भरद्वाज:  । इन्द्र:  ।त्रिष्टुप्  ।",
    "index": 0,
    "shloka_num": null
  },
  {
    "text": "य एक॒ इद्धव्य॑श्चर्षणी॒नामिन्द्रं॒ तं गी॒र्भिर॒भ्य॑र्च आ॒भिः  ।",
    "index": 1,
    "shloka_num": null
  },
  {
    "text": "यः पत्य॑ते वृष॒भो वृष्ण्या॑वान् त्स॒त्यः सत्वा॑ पुरुमा॒यः सह॑स्वान्  ॥१॥",
    "index": 2,
    "shloka_num": 1
  },
  {
    "text": "तमु॑ न॒: पूर्वे॑ पि॒तरो॒ नव॑ग्वाः स॒प्त विप्रा॑सो अ॒भि वा॒जय॑न्तः  ।",
    "index": 3,
    "shloka_num": null
  },
  {
    "text": "न॒क्ष॒द्दा॒भं ततु॑रिं पर्वते॒ष्ठामद्रो॑घवाचं म॒तिभि॒: शवि॑ष्ठम्  ॥२॥",
    "index": 4,
    "shloka_num": 2
  },
  {
    "text": "तमी॑मह॒ इन्द्र॑मस्य रा॒यः पु॑रु॒वीर॑स्य नृ॒वत॑: पुरु॒क्षोः  ।",
    "index": 5,
    "shloka_num": null
  },
  {
    "text": "यो अस्कृ॑धोयुर॒जर॒: स्व॑र्वा॒न् तमा भ॑र हरिवो माद॒यध्यै॑  ॥३॥",
    "index": 6,
    "shloka_num": 3
  },
  {
    "text": "तन्नो॒ वि वो॑चो॒ यदि॑ ते पु॒रा चि॑ज्जरि॒तार॑ आन॒शुः सु॒म्नमि॑न्द्र  ।",
    "index": 7,
    "shloka_num": null
  },
  {
    "text": "कस्ते॑ भा॒गः किं वयो॑ दुध्र खिद्व॒: पुरु॑हूत पुरूवसोऽसुर॒घ्नः  ॥४॥",
    "index": 8,
    "shloka_num": 4
  },
  {
    "text": "तं पृ॒च्छन्ती॒ वज्र॑हस्तं रथे॒ष्ठामिन्द्रं॒ वेपी॒ वक्व॑री॒ यस्य॒ नू गीः  ।",
    "index": 9,
    "shloka_num": null
  },
  {
    "text": "तु॒वि॒ग्रा॒भं तु॑विकू॒र्मिं र॑भो॒दां गा॒तुमि॑षे॒ नक्ष॑ते॒ तुम्र॒मच्छ॑  ॥५॥",
    "index": 10,
    "shloka_num": 5
  },
  {
    "text": "अ॒या ह॒ त्यं मा॒यया॑ वावृधा॒नं म॑नो॒जुवा॑ स्वतव॒: पर्व॑तेन  ।",
    "index": 11,
    "shloka_num": null
  },
  {
    "text": "अच्यु॑ता चिद् वीळि॒ता स्वो॑जो रु॒जो वि दृ॒ळ्हा धृ॑ष॒ता वि॑रप्शिन्  ॥६॥",
    "index": 12,
    "shloka_num": 6
  },
  {
    "text": "तं वो॑ धि॒या नव्य॑स्या॒ शवि॑ष्ठं प्र॒त्नं प्र॑त्न॒वत् प॑रितंस॒यध्यै॑  ।",
    "index": 13,
    "shloka_num": null
  },
  {
    "text": "स नो॑ वक्षदनिमा॒नः सु॒वह्मेन्द्रो॒ विश्वा॒न्यति॑ दु॒र्गहा॑णि  ॥७॥",
    "index": 14,
    "shloka_num": 7
  },
  {
    "text": "आ जना॑य॒ द्रुह्व॑णे॒ पार्थि॑वानि दि॒व्यानि॑ दीपयो॒ऽन्तरि॑क्षा  ।",
    "index": 15,
    "shloka_num": null
  },
  {
    "text": "तपा॑ वृषन् वि॒श्वत॑: शो॒चिषा॒ तान् ब्र॑ह्म॒द्विषे॑ शोचय॒ क्षाम॒पश्च॑  ॥८॥",
    "index": 16,
    "shloka_num": 8
  },
  {
    "text": "भुवो॒ जन॑स्य दि॒व्यस्य॒ राजा॒ पार्थि॑वस्य॒ जग॑तस्त्वेषसंदृक्  ।",
    "index": 17,
    "shloka_num": null
  },
  {
    "text": "धि॒ष्व वज्रं॒ दक्षि॑ण इन्द्र॒ हस्ते॒ विश्वा॑ अजुर्य दयसे॒ वि मा॒याः  ॥९॥",
    "index": 18,
    "shloka_num": 9
  },
  {
    "text": "आ सं॒यत॑मिन्द्र णः स्व॒स्तिं श॑त्रु॒तूर्या॑य बृह॒तीममृ॑ध्राम्  ।",
    "index": 19,
    "shloka_num": null
  },
  {
    "text": "यया॒ दासा॒न्यार्या॑णि वृ॒त्रा करो॑ वज्रिन् सु॒तुका॒ नाहु॑षाणि  ॥१०॥",
    "index": 20,
    "shloka_num": 10
  },
  {
    "text": "स नो॑ नि॒युद्भि॑: पुरुहूत वेधो वि॒श्ववा॑राभि॒रा ग॑हि प्रयज्यो  ।",
    "index": 21,
    "shloka_num": null
  },
  {
    "text": "न या अदे॑वो॒ वर॑ते॒ न दे॒व आभि॑र्याहि॒ तूय॒मा म॑द्र्य॒द्रिक्  ॥११॥",
    "index": 22,
    "shloka_num": 11
  }
]
