[
  {
    "text": "६ ब्राह्मो रक्षोहा । रक्षोहा । अनुष्टुप् ।",
    "index": 0,
    "shloka_num": null
  },
  {
    "text": "ब्रह्म॑णा॒ग्निः सं॑विदा॒नो र॑क्षो॒हा बा॑धतामि॒तः ।\nअमी॑वा॒ यस्ते॒ गर्भं॑ दु॒र्णामा॒ योनि॑मा॒शये॑ ॥१॥",
    "index": 1,
    "shloka_num": 1
  },
  {
    "text": "यस्ते॒ गर्भ॒ममी॑वा दु॒र्णामा॒ योनि॑मा॒शये॑ ।\nअ॒ग्निष्टं ब्रह्म॑णा स॒ह निष्क्र॒व्याद॑मनीनशत् ॥२॥",
    "index": 2,
    "shloka_num": 2
  },
  {
    "text": "यस्ते॒ हन्ति॑ प॒तय॑न्तं निष॒त्स्नुं यः स॑रीसृ॒पम् ।\nजा॒तं यस्ते॒ जिघां॑सति॒ तमि॒तो ना॑शयामसि ॥३॥",
    "index": 3,
    "shloka_num": 3
  },
  {
    "text": "यस्त॑ ऊ॒रू वि॒हर॑त्यन्त॒रा दम्प॑ती॒ शये॑ ।\nयोनिं॒ यो अ॒न्तरा॒रेळ्हि॒ तमि॒तो ना॑शयामसि ॥४॥",
    "index": 4,
    "shloka_num": 4
  },
  {
    "text": "यस्त्वा॒ भ्राता॒ पति॑र्भू॒त्वा जा॒रो भू॒त्वा नि॒पद्य॑ते ।\nप्र॒जां यस्ते॒ जिघां॑सति॒ तमि॒तो ना॑शयामसि ॥५॥",
    "index": 5,
    "shloka_num": 5
  },
  {
    "text": "यस्त्वा॒ स्वप्ने॑न॒ तम॑सा मोहयि॒त्वा नि॒पद्य॑ते ।\nप्र॒जां यस्ते॒ जिघां॑सति॒ तमि॒तो ना॑शयामसि ॥६॥",
    "index": 6,
    "shloka_num": 6
  }
]
