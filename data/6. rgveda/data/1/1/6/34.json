[
  {
    "text": "५ शुनहोत्रो भारद्वाज:  । इन्द्र:  । त्रिष्टुप्  ।",
    "index": 0,
    "shloka_num": null
  },
  {
    "text": "सं च॒ त्वे ज॒ग्मुर्गिर॑ इन्द्र पू॒र्वीर्वि च॒ त्वद्य॑न्ति वि॒भ्वो॑ मनी॒षाः  ।",
    "index": 1,
    "shloka_num": null
  },
  {
    "text": "पु॒रा नू॒नं च॑ स्तु॒तय॒ ऋषी॑णां पस्पृ॒ध्र इन्द्रे॒ अध्यु॑क्था॒र्का  ॥१॥",
    "index": 2,
    "shloka_num": 1
  },
  {
    "text": "पु॒रु॒हू॒तो यः पु॑रुगू॒र्त ऋभ्वाँ॒ एक॑: पुरुप्रश॒स्तो अस्ति॑ य॒ज्ञैः  ।",
    "index": 3,
    "shloka_num": null
  },
  {
    "text": "रथो॒ न म॒हे शव॑से युजा॒नो॒३ऽस्माभि॒रिन्द्रो॑ अनु॒माद्यो॑ भूत्  ॥२॥",
    "index": 4,
    "shloka_num": 2
  },
  {
    "text": "न यं हिंस॑न्ति धी॒तयो॒ न वाणी॒रिन्द्रं॒ नक्ष॒न्तीद॒भि व॒र्धय॑न्तीः  ।",
    "index": 5,
    "shloka_num": null
  },
  {
    "text": "यदि॑ स्तो॒तार॑: श॒तं यत्स॒हस्रं॑ गृ॒णन्ति॒ गिर्व॑णसं॒ शं तद॑स्मै  ॥३॥",
    "index": 6,
    "shloka_num": 3
  },
  {
    "text": "अस्मा॑ ए॒तद्दि॒व्य१र्चेव॑ मा॒सा मि॑मि॒क्ष इन्द्रे॒ न्य॑यामि॒ सोम॑:  ।",
    "index": 7,
    "shloka_num": null
  },
  {
    "text": "जनं॒ न धन्व॑न्न॒भि सं यदाप॑: स॒त्रा वा॑वृधु॒र्हव॑नानि य॒ज्ञैः  ॥४॥",
    "index": 8,
    "shloka_num": 4
  },
  {
    "text": "अस्मा॑ ए॒तन्मह्या॑ङ्गू॒षम॑स्मा॒ इन्द्रा॑य स्तो॒त्रं म॒तिभि॑रवाचि  ।",
    "index": 9,
    "shloka_num": null
  },
  {
    "text": "अस॒द्यथा॑ मह॒ति वृ॑त्र॒तूर्य॒ इन्द्रो॑ वि॒श्वायु॑रवि॒ता वृ॒धश्च॑  ॥५॥",
    "index": 10,
    "shloka_num": 5
  }
]
