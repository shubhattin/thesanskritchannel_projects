[
  {
    "text": "९ परुच्छेपो दैवोदासिः । १-३, ९ वायुः, ४-८ इन्द्रवायू । अत्यष्टिः, ७-८ अष्टिः ।",
    "index": 0,
    "shloka_num": null
  },
  {
    "text": "स्ती॒र्णं ब॒र्हिरुप॑ नो याहि वी॒तये॑ स॒हस्रे॑ण नि॒युता॑ नियुत्वते श॒तिनी॑भिर्नियुत्वते ।",
    "index": 1,
    "shloka_num": null
  },
  {
    "text": "तुभ्यं॒ हि पू॒र्वपी॑तये दे॒वा दे॒वाय॑ येमि॒रे ।",
    "index": 2,
    "shloka_num": null
  },
  {
    "text": "प्र ते॑ सु॒तासो॒ मधु॑मन्तो अस्थिर॒न् मदा॑य॒ क्रत्वे॑ अस्थिरन् ॥१॥",
    "index": 3,
    "shloka_num": 1
  },
  {
    "text": "तुभ्या॒यं सोम॒: परि॑पूतो॒ अद्रि॑भिः स्पा॒र्हा वसा॑न॒: परि॒ कोश॑मर्षति शु॒क्रा वसा॑नो अर्षति ।",
    "index": 4,
    "shloka_num": null
  },
  {
    "text": "तवा॒यं भा॒ग आ॒युषु॒ सोमो॑ दे॒वेषु॑ हूयते ।",
    "index": 5,
    "shloka_num": null
  },
  {
    "text": "वह॑ वायो नि॒युतो॑ याह्यस्म॒युर्जु॑षा॒णो या॑ह्यस्म॒युः ॥२॥",
    "index": 6,
    "shloka_num": 2
  },
  {
    "text": "आ नो॑ नि॒युद्भि॑: श॒तिनी॑भिरध्व॒रं स॑ह॒स्रिणी॑भि॒रुप॑ याहि वी॒तये॒ वायो॑ ह॒व्यानि॑ वी॒तये॑ ।",
    "index": 7,
    "shloka_num": null
  },
  {
    "text": "तवा॒यं भा॒ग ऋ॒त्विय॒: सर॑श्मि॒: सूर्ये॒ सचा॑ ।",
    "index": 8,
    "shloka_num": null
  },
  {
    "text": "अ॒ध्व॒र्युभि॒र्भर॑माणा अयंसत॒ वायो॑ शु॒क्रा अ॑यंसत ॥३॥",
    "index": 9,
    "shloka_num": 3
  },
  {
    "text": "आ वां॒ रथो॑ नि॒युत्वा॑न् वक्ष॒दव॑से॒ ऽभि प्रयां॑सि॒ सुधि॑तानि वी॒तये॒ वायो॑ ह॒व्यानि॑ वी॒तये॑ ।",
    "index": 10,
    "shloka_num": null
  },
  {
    "text": "पिब॑तं॒ मध्वो॒ अन्ध॑सः पूर्व॒पेयं॒ हि वां॑ हि॒तम् ।",
    "index": 11,
    "shloka_num": null
  },
  {
    "text": "वाय॒वा च॒न्द्रेण॒ राध॒सा ग॑त॒मिन्द्र॑श्च॒ राध॒सा ग॑तम् ॥४॥",
    "index": 12,
    "shloka_num": 4
  },
  {
    "text": "आ वां॒ धियो॑ ववृत्युरध्व॒राँ उपे॒ममिन्दुं॑ मर्मृजन्त वा॒जिन॑मा॒शुमत्यं॒ न वा॒जिन॑म् ।",
    "index": 13,
    "shloka_num": null
  },
  {
    "text": "तेषां॑ पिबतमस्म॒यू आ नो॑ गन्तमि॒होत्या ।",
    "index": 14,
    "shloka_num": null
  },
  {
    "text": "इन्द्र॑वायू सु॒ताना॒मद्रि॑भिर्यु॒वं मदा॑य वाजदा यु॒वम् ॥५॥",
    "index": 15,
    "shloka_num": 5
  },
  {
    "text": "इ॒मे वां॒ सोमा॑ अ॒प्स्वा सु॒ता इ॒हाध्व॒र्युभि॒र्भर॑माणा अयंसत॒ वायो॑ शु॒क्रा अ॑यंसत ।",
    "index": 16,
    "shloka_num": null
  },
  {
    "text": "ए॒ते वा॑म॒भ्य॑सृक्षत ति॒रः प॒वित्र॑मा॒शव॑: ।",
    "index": 17,
    "shloka_num": null
  },
  {
    "text": "यु॒वा॒यवोऽति॒ रोमा॑ण्य॒व्यया॒ सोमा॑सो॒ अत्य॒व्यया॑ ॥६॥",
    "index": 18,
    "shloka_num": 6
  },
  {
    "text": "अति॑ वायो सस॒तो या॑हि॒ शश्व॑तो॒ यत्र॒ ग्रावा॒ वद॑ति॒ तत्र॑ गच्छतं गृ॒हमिन्द्र॑श्च गच्छतम् ।",
    "index": 19,
    "shloka_num": null
  },
  {
    "text": "वि सू॒नृता॒ ददृ॑शे॒ रीय॑ते घृ॒तमा पू॒र्णया॑ नि॒युता॑ याथो अध्व॒रमिन्द्र॑श्च याथो अध्व॒रम् ॥७॥",
    "index": 20,
    "shloka_num": 7
  },
  {
    "text": "अत्राह॒ तद् व॑हेथे॒ मध्व॒ आहु॑तिं॒ यम॑श्व॒त्थमु॑प॒तिष्ठ॑न्त जा॒यवो॒ ऽस्मे ते स॑न्तु जा॒यव॑: ।",
    "index": 21,
    "shloka_num": null
  },
  {
    "text": "सा॒कं गाव॒: सुव॑ते॒ पच्य॑ते॒ यवो॒ न ते॑ वाय॒ उप॑ दस्यन्ति धे॒नवो॒ नाप॑ दस्यन्ति धे॒नव॑: ॥८॥",
    "index": 22,
    "shloka_num": 8
  },
  {
    "text": "इ॒मे ये ते॒ सु वा॑यो बा॒ह्वो॑जसो॒ ऽन्तर्न॒दी ते॑ प॒तय॑न्त्यु॒क्षणो॒ महि॒ व्राध॑न्त उ॒क्षण॑: ।",
    "index": 23,
    "shloka_num": null
  },
  {
    "text": "धन्व॑ञ्चि॒द् ये अ॑ना॒शवो॑ जी॒राश्चि॒दगि॑रौकसः ।",
    "index": 24,
    "shloka_num": null
  },
  {
    "text": "सूर्य॑स्येव र॒श्मयो॑ दुर्नि॒यन्त॑वो॒ हस्त॑योर्दुर्नि॒यन्त॑वः ॥९॥",
    "index": 25,
    "shloka_num": 9
  }
]
