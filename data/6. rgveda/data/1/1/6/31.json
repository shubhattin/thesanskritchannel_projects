[
  {
    "text": "५ सुहोत्रो भारद्वाज:  ।",
    "index": 0,
    "shloka_num": null
  },
  {
    "text": "इन्द्र:  । त्रिष्टुप् ,४ शक्वरी  ।",
    "index": 1,
    "shloka_num": null
  },
  {
    "text": "अभू॒रेको॑ रयिपते रयी॒णामा हस्त॑योरधिथा इन्द्र कृ॒ष्टीः  ।",
    "index": 2,
    "shloka_num": null
  },
  {
    "text": "वि तो॒के अ॒प्सु तन॑ये च॒ सूरेऽवो॑चन्त चर्ष॒णयो॒ विवा॑चः  ॥१॥",
    "index": 3,
    "shloka_num": 1
  },
  {
    "text": "त्वद्भि॒येन्द्र॒ पार्थि॑वानि॒ विश्वाच्यु॑ता चिच्च्यावयन्ते॒ रजां॑सि  ।",
    "index": 4,
    "shloka_num": null
  },
  {
    "text": "द्यावा॒क्षामा॒ पर्व॑तासो॒ वना॑नि॒ विश्वं॑ दृ॒ळ्हं भ॑यते॒ अज्म॒न्ना ते॑  ॥२॥",
    "index": 5,
    "shloka_num": 2
  },
  {
    "text": "त्वं कुत्से॑ना॒भि शुष्ण॑मिन्द्रा॒शुषं॑ युध्य॒ कुय॑वं॒ गवि॑ष्टौ  ।",
    "index": 6,
    "shloka_num": null
  },
  {
    "text": "दश॑ प्रपि॒त्वे अध॒ सूर्य॑स्य मुषा॒यश्च॒क्रमवि॑वे॒ रपां॑सि  ॥३॥",
    "index": 7,
    "shloka_num": 3
  },
  {
    "text": "त्वं श॒तान्यव॒ शम्ब॑रस्य॒ पुरो॑ जघन्थाप्र॒तीनि॒ दस्यो॑:  ।",
    "index": 8,
    "shloka_num": null
  },
  {
    "text": "अशि॑क्षो॒ यत्र॒ शच्या॑ शचीवो॒ दिवो॑दासाय सुन्व॒ते सु॑तक्रे भ॒रद्वा॑जाय गृण॒ते वसू॑नि  ॥४॥",
    "index": 9,
    "shloka_num": 4
  },
  {
    "text": "स स॑त्यसत्वन्मह॒ते रणा॑य॒ रथ॒मा ति॑ष्ठ तुविनृम्ण भी॒मम्  ।",
    "index": 10,
    "shloka_num": null
  },
  {
    "text": "या॒हि प्र॑पथि॒न्नव॒सोप॑ म॒द्रिक्प्र च॑ श्रुत श्रावय चर्ष॒णिभ्य॑:  ॥५॥",
    "index": 11,
    "shloka_num": 5
  }
]
