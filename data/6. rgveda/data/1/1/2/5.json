[
  {
    "text": "८ सोमाहुतिर्भार्गवः । अग्निः । अनुष्टुप् ।",
    "index": 0,
    "shloka_num": null
  },
  {
    "text": "होता॑जनिष्ट॒ चेत॑नः पि॒ता पि॒तृभ्य॑ ऊ॒तये॑ ।",
    "index": 1,
    "shloka_num": null
  },
  {
    "text": "प्र॒यक्ष॒ञ्जेन्यं॒ वसु॑ श॒केम॑ वा॒जिनो॒ यम॑म् ॥१॥",
    "index": 2,
    "shloka_num": 1
  },
  {
    "text": "आ यस्मि॑न् त्स॒प्त र॒श्मय॑स्त॒ता य॒ज्ञस्य॑ ने॒तरि॑ ।",
    "index": 3,
    "shloka_num": null
  },
  {
    "text": "म॒नु॒ष्वद् दैव्य॑मष्ट॒मं पोता॒ विश्वं॒ तदि॑न्वति ॥२॥",
    "index": 4,
    "shloka_num": 2
  },
  {
    "text": "द॒ध॒न्वे वा॒ यदी॒मनु॒ वोच॒द् ब्रह्मा॑णि॒ वेरु॒ तत् ।",
    "index": 5,
    "shloka_num": null
  },
  {
    "text": "परि॒ विश्वा॑नि॒ काव्या॑ ने॒मिश्च॒क्रमि॑वाभवत् ॥३॥",
    "index": 6,
    "shloka_num": 3
  },
  {
    "text": "सा॒कं हि शुचि॑ना॒ शुचि॑: प्रशा॒स्ता क्रतु॒नाज॑नि ।",
    "index": 7,
    "shloka_num": null
  },
  {
    "text": "वि॒द्वाँ अ॑स्य व्र॒ता ध्रु॒वा व॒या इ॒वानु॑ रोहते ॥४॥",
    "index": 8,
    "shloka_num": 4
  },
  {
    "text": "ता अ॑स्य॒ वर्ण॑मा॒युवो॒ नेष्टु॑: सचन्त धे॒नव॑: ।",
    "index": 9,
    "shloka_num": null
  },
  {
    "text": "कु॒वित् ति॒सृभ्य॒ आ वरं॒ स्वसा॑रो॒ या इ॒दं य॒युः ॥५॥",
    "index": 10,
    "shloka_num": 5
  },
  {
    "text": "यदी॑ मा॒तुरुप॒ स्वसा॑ घृ॒तं भर॒न्त्यस्थि॑त ।",
    "index": 11,
    "shloka_num": null
  },
  {
    "text": "तासा॑मध्व॒र्युराग॑तौ॒ यवो॑ वृ॒ष्टीव॑ मोदते ॥६॥",
    "index": 12,
    "shloka_num": 6
  },
  {
    "text": "स्वः स्वाय॒ धाय॑से कृणु॒तामृ॒त्विगृ॒त्विज॑म् ।",
    "index": 13,
    "shloka_num": null
  },
  {
    "text": "स्तोमं॑ य॒ज्ञं चादरं॑ व॒नेमा॑ ररि॒मा व॒यम् ॥७॥",
    "index": 14,
    "shloka_num": 7
  },
  {
    "text": "यथा॑ वि॒द्वाँ अरं॒ कर॒द् विश्वे॑भ्यो यज॒तेभ्य॑: ।",
    "index": 15,
    "shloka_num": null
  },
  {
    "text": "अ॒यम॑ग्ने॒ त्वे अपि॒ यं य॒ज्ञं च॑कृ॒मा व॒यम् ॥८॥",
    "index": 16,
    "shloka_num": 8
  }
]
