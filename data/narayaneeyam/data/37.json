[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "सप्तत्रिंशम् दशकम्",
        "index": 2,
        "shloka_num": null
    },
    {
        "text": "श्रीकृष्ण अवतार प्रस्ताव:",
        "index": 3,
        "shloka_num": null
    },
    {
        "text": "सान्द्रानन्दतनो हरे ननु पुरा दैवासुरे सङ्गरे\nत्वत्कृत्ता अपि कर्मशेषवशतो ये ते न याता गतिम् ।\nतेषां भूतलजन्मनां दितिभुवां भारेण दूरार्दिता\nभूमि: प्राप विरिञ्चमाश्रितपदं देवै: पुरैवागतै: ॥१॥",
        "index": 4,
        "shloka_num": 1
    },
    {
        "text": "हा हा दुर्जनभूरिभारमथितां पाथोनिधौ पातुकाम्\nएतां पालय हन्त मे विवशतां सम्पृच्छ देवानिमान् ।\nइत्यादिप्रचुरप्रलापविवशामालोक्य धाता महीं\nदेवानां वदनानि वीक्ष्य परितो दध्यौ भवन्तं हरे ॥२॥",
        "index": 5,
        "shloka_num": 2
    },
    {
        "text": "ऊचे चाम्बुजभूरमूनयि सुरा: सत्यं धरित्र्या वचो\nनन्वस्या भवतां च रक्षणविधौ दक्षो हि लक्ष्मीपति: ।\nसर्वे शर्वपुरस्सरा वयमितो गत्वा पयोवारिधिं\nनत्वा तं स्तुमहे जवादिति ययु: साकं तवाकेतनम् ॥३॥",
        "index": 6,
        "shloka_num": 3
    },
    {
        "text": "ते मुग्धानिलशालिदुग्धजलधेस्तीरं गता: सङ्गता\nयावत्त्वत्पदचिन्तनैकमनसस्तावत् स पाथोजभू: ।\nत्वद्वाचं हृदये निशम्य सकलानानन्दयन्नूचिवान्\nआख्यात: परमात्मना स्वयमहं वाक्यं तदाकर्ण्यताम् ॥४॥",
        "index": 7,
        "shloka_num": 4
    },
    {
        "text": "जाने दीनदशामहं दिविषदां भूमेश्च भीमैर्नृपै:\nतत्क्षेपाय भवामि यादवकुले सोऽहं समग्रात्मना ।\nदेवा वृष्णिकुले भवन्तु कलया देवाङ्गनाश्चावनौ\nमत्सेवार्थमिति त्वदीयवचनं पाथोजभूरूचिवान् ॥५॥",
        "index": 8,
        "shloka_num": 5
    },
    {
        "text": "श्रुत्वा कर्णरसायनं तव वच: सर्वेषु निर्वापित:\nस्वान्तेष्वीश गतेषु तावककृपापीयूषतृप्तात्मसु ।\nविख्याते मधुरापुरे किल भवत्सान्निध्यपुण्योत्तरे\nधन्यां देवकनन्दनामुदवहद्राजा स शूरात्मज: ॥६॥",
        "index": 9,
        "shloka_num": 6
    },
    {
        "text": "उद्वाहावसितौ तदीयसहज: कंसोऽथ सम्मानयन्\nएतौ सूततया गत: पथि रथे व्योमोत्थया त्वद्गिरा ।\nअस्यास्त्वामतिदुष्टमष्टमसुतो हन्तेति हन्तेरित:\nसन्त्रासात् स तु हन्तुमन्तिकगतां तन्वीं कृपाणीमधात् ॥७॥",
        "index": 10,
        "shloka_num": 7
    },
    {
        "text": "गृह्णानश्चिकुरेषु तां खलमति: शौरेश्चिरं सान्त्वनै:\nनो मुञ्चन् पुनरात्मजार्पणगिरा प्रीतोऽथ यातो गृहान् ।\nआद्यं त्वत्सहजं तथाऽर्पितमपि स्नेहेन नाहन्नसौ\nदुष्टानामपि देव पुष्टकरुणा दृष्टा हि धीरेकदा ॥८॥",
        "index": 11,
        "shloka_num": 8
    },
    {
        "text": "तावत्त्वन्मनसैव नारदमुनि: प्रोचे स भोजेश्वरं\nयूयं नन्वसुरा: सुराश्च यदवो जानासि किं न प्रभो ।\nमायावी स हरिर्भवद्वधकृते भावी सुरप्रार्थनात्\nइत्याकर्ण्य यदूनदूधुनदसौ शौरेश्च सूनूनहन् ॥९॥",
        "index": 12,
        "shloka_num": 9
    },
    {
        "text": "प्राप्ते सप्तमगर्भतामहिपतौ त्वत्प्रेरणान्मायया\nनीते माधव रोहिणीं त्वमपि भो:सच्चित्सुखैकात्मक: ।\nदेवक्या जठरं विवेशिथ विभो संस्तूयमान: सुरै:\nस त्वं कृष्ण विधूय रोगपटलीं भक्तिं परां देहि मे ॥१०॥",
        "index": 13,
        "shloka_num": 10
    }
]