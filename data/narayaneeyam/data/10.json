[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "दशमम् दशकम्",
        "index": 2,
        "shloka_num": null
    },
    {
        "text": "सृष्टि भेदाः",
        "index": 3,
        "shloka_num": null
    },
    {
        "text": "वैकुण्ठ वर्धितबलोऽथ भवत्प्रसादात्\nअम्भोजयोनिरसृजत् किल जीवदेहान् ।\nस्थास्नूनि भूरुहमयानि तथा तिरश्चां\nजातीर्मनुष्यनिवहानपि देवभेदान् ॥१॥",
        "index": 4,
        "shloka_num": 1
    },
    {
        "text": "मिथ्याग्रहास्मिमतिरागविकोपभीतिः\nअज्ञानवृत्तिमिति पञ्चविधां स सृष्ट्वा ।\nउद्दामतामसपदार्थविधानदूनः\nतेने त्वदीयचरणस्मरणं विशुद्ध्यै ॥२॥",
        "index": 5,
        "shloka_num": 2
    },
    {
        "text": "तावत् ससर्ज मनसा सनकं सनन्दं\nभूय: सनातनमुनिं च सनत्कुमारम् ।\nते सृष्टिकर्मणि तु तेन नियुज्यमानाः\nत्वत्पादभक्तिरसिका जगृहुर्न वाणीम् ॥३॥",
        "index": 6,
        "shloka_num": 3
    },
    {
        "text": "तावत् प्रकोपमुदितं प्रतिरुन्धतोऽस्य\nभ्रूमध्यतोऽजनि मृडो भवदेकदेश: ।\nनामानि मे कुरु पदानि च हा विरिञ्चे-\nत्यादौ रुरोद किल तेन स रुद्रनामा ॥४॥",
        "index": 7,
        "shloka_num": 4
    },
    {
        "text": "एकादशाह्वयतया च विभिन्नरूपं\nरुद्रं विधाय दयिता वनिताश्च दत्वा ।\nतावन्त्यदत्त च पदानि भवत्प्रणुन्न:\nप्राह प्रजाविरचनाय च सादरं तम् ॥५॥",
        "index": 8,
        "shloka_num": 5
    },
    {
        "text": "रुद्राभिसृष्टभयदाकृतिरुद्रसंघ-\nसम्पूर्यमाणभुवनत्रयभीतचेता: ।\nमा मा प्रजा: सृज तपश्चर मङ्गलाये-\nत्याचष्ट तं कमलभूर्भवदीरितात्मा ॥६॥",
        "index": 9,
        "shloka_num": 6
    },
    {
        "text": "तस्याथ सर्गरसिकस्य मरीचिरत्रिः\nतत्राङिगरा: क्रतुमुनि: पुलह: पुलस्त्य: ।\nअङ्गादजायत भृगुश्च वसिष्ठदक्षौ\nश्रीनारदश्च भगवन् भवदंघ्रिदास: ॥७॥",
        "index": 10,
        "shloka_num": 7
    },
    {
        "text": "धर्मादिकानभिसृजन्नथ कर्दमं च\nवाणीं विधाय विधिरङ्गजसंकुलोऽभूत् ।\nत्वद्बोधितैस्सनकदक्षमुखैस्तनूजैः\nउद्बोधितश्च विरराम तमो विमुञ्चन् ॥८॥",
        "index": 11,
        "shloka_num": 8
    },
    {
        "text": "वेदान् पुराणनिवहानपि सर्वविद्या:\nकुर्वन् निजाननगणाच्चतुराननोऽसौ ।\nपुत्रेषु तेषु विनिधाय स सर्गवृद्धिम्\nअप्राप्नुवंस्तव पदाम्बुजमाश्रितोभूत् ॥९॥",
        "index": 12,
        "shloka_num": 9
    },
    {
        "text": "जानन्नुपायमथ देहमजो विभज्य\nस्त्रीपुंसभावमभजन्मनुतद्वधूभ्याम् ।\nताभ्यां च मानुषकुलानि विवर्धयंस्त्वं\nगोविन्द मारुतपुराधिप रुन्धि रोगान् ॥१०॥",
        "index": 13,
        "shloka_num": null
    }
]