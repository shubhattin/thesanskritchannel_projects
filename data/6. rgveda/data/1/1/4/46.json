[
  {
    "text": "७ वामदेवो गौतमः । इन्द्रवायू, १ वायुः । गायत्री ।",
    "index": 0,
    "shloka_num": null
  },
  {
    "text": "अग्रं॑ पिबा॒ मधू॑नां सु॒तं वा॑यो॒ दिवि॑ष्टिषु ।\nत्वं हि पू॑र्व॒पा असि॑ ॥१॥",
    "index": 1,
    "shloka_num": 1
  },
  {
    "text": "श॒तेना॑ नो अ॒भिष्टि॑भिर्नि॒युत्वाँ॒ इन्द्र॑सारथिः ।\nवायो॑ सु॒तस्य॑ तृम्पतम् ॥२॥",
    "index": 2,
    "shloka_num": 2
  },
  {
    "text": "आ वां॑ स॒हस्रं॒ हर॑य॒ इन्द्र॑वायू अ॒भि प्रय॑: ।\nवह॑न्तु॒ सोम॑पीतये ॥३॥",
    "index": 3,
    "shloka_num": 3
  },
  {
    "text": "रथं॒ हिर॑ण्यवन्धुर॒मिन्द्र॑वायू स्वध्व॒रम् ।\nआ हि स्थाथो॑ दिवि॒स्पृश॑म् ॥४॥",
    "index": 4,
    "shloka_num": 4
  },
  {
    "text": "रथे॑न पृथु॒पाज॑सा दा॒श्वांस॒मुप॑ गच्छतम् ।\nइन्द्र॑वायू इ॒हा ग॑तम् ॥५॥",
    "index": 5,
    "shloka_num": 5
  },
  {
    "text": "इन्द्र॑वायू अ॒यं सु॒तस्तं दे॒वेभि॑: स॒जोष॑सा ।\nपिब॑तं दा॒शुषो॑ गृ॒हे ॥६॥",
    "index": 6,
    "shloka_num": 6
  },
  {
    "text": "इ॒ह प्र॒याण॑मस्तु वा॒मिन्द्र॑वायू वि॒मोच॑नम् ।\nइ॒ह वां॒ सोम॑पीतये ॥७॥",
    "index": 7,
    "shloka_num": 7
  }
]
