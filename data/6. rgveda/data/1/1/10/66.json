[
  {
    "text": "१५ वसुकर्णो वासुक्र: । विश्वेदेवाः । जगती, १५ त्रिष्टुप् ।",
    "index": 0,
    "shloka_num": null
  },
  {
    "text": "दे॒वान्हु॑वे बृ॒हच्छ्र॑वसः स्व॒स्तये॑ ज्योति॒ष्कृतो॑ अध्व॒रस्य॒ प्रचे॑तसः  ।",
    "index": 1,
    "shloka_num": null
  },
  {
    "text": "ये वा॑वृ॒धुः प्र॑त॒रं वि॒श्ववे॑दस॒ इन्द्र॑ज्येष्ठासो अ॒मृता॑ ऋता॒वृध॑:  ॥१॥",
    "index": 2,
    "shloka_num": 1
  },
  {
    "text": "इन्द्र॑प्रसूता॒ वरु॑णप्रशिष्टा॒ ये सूर्य॑स्य॒ ज्योति॑षो भा॒गमा॑न॒शुः  ।",
    "index": 3,
    "shloka_num": null
  },
  {
    "text": "म॒रुद्ग॑णे वृ॒जने॒ मन्म॑ धीमहि॒ माघो॑ने य॒ज्ञं ज॑नयन्त सू॒रय॑:  ॥२॥",
    "index": 4,
    "shloka_num": 2
  },
  {
    "text": "इन्द्रो॒ वसु॑भि॒: परि॑ पातु नो॒ गय॑मादि॒त्यैर्नो॒ अदि॑ति॒: शर्म॑ यच्छतु  ।",
    "index": 5,
    "shloka_num": null
  },
  {
    "text": "रु॒द्रो रु॒द्रेभि॑र्दे॒वो मृ॑ळयाति न॒स्त्वष्टा॑ नो॒ ग्नाभि॑: सुवि॒ताय॑ जिन्वतु  ॥३॥",
    "index": 6,
    "shloka_num": 3
  },
  {
    "text": "अदि॑ति॒र्द्यावा॑पृथि॒वी ऋ॒तं म॒हदिन्द्रा॒विष्णू॑ म॒रुत॒: स्व॑र्बृ॒हत्  ।",
    "index": 7,
    "shloka_num": null
  },
  {
    "text": "दे॒वाँ आ॑दि॒त्याँ अव॑से हवामहे॒ वसू॑न्रु॒द्रान्त्स॑वि॒तारं॑ सु॒दंस॑सम्  ॥४॥",
    "index": 8,
    "shloka_num": 4
  },
  {
    "text": "सर॑स्वान्धी॒भिर्वरु॑णो धृ॒तव्र॑तः पू॒षा विष्णु॑र्महि॒मा वा॒युर॒श्विना॑  ।",
    "index": 9,
    "shloka_num": null
  },
  {
    "text": "ब्र॒ह्म॒कृतो॑ अ॒मृता॑ वि॒श्ववे॑दस॒: शर्म॑ नो यंसन्त्रि॒वरू॑थ॒मंह॑सः  ॥५॥",
    "index": 10,
    "shloka_num": 5
  },
  {
    "text": "वृषा॑ य॒ज्ञो वृष॑णः सन्तु य॒ज्ञिया॒ वृष॑णो दे॒वा वृष॑णो हवि॒ष्कृत॑:  ।",
    "index": 11,
    "shloka_num": null
  },
  {
    "text": "वृष॑णा॒ द्यावा॑पृथि॒वी ऋ॒ताव॑री॒ वृषा॑ प॒र्जन्यो॒ वृष॑णो वृष॒स्तुभ॑:  ॥६॥",
    "index": 12,
    "shloka_num": 6
  },
  {
    "text": "अ॒ग्नीषोमा॒ वृष॑णा॒ वाज॑सातये पुरुप्रश॒स्ता वृष॑णा॒ उप॑ ब्रुवे  ।",
    "index": 13,
    "shloka_num": null
  },
  {
    "text": "यावी॑जि॒रे वृष॑णो देवय॒ज्यया॒ ता न॒: शर्म॑ त्रि॒वरू॑थं॒ वि यं॑सतः  ॥७॥",
    "index": 14,
    "shloka_num": 7
  },
  {
    "text": "धृ॒तव्र॑ताः क्ष॒त्रिया॑ यज्ञनि॒ष्कृतो॑ बृहद्दि॒वा अ॑ध्व॒राणा॑मभि॒श्रिय॑:  ।",
    "index": 15,
    "shloka_num": null
  },
  {
    "text": "अ॒ग्निहो॑तार ऋत॒सापो॑ अ॒द्रुहो॒ऽपो अ॑सृज॒न्ननु॑ वृत्र॒तूर्ये॑  ॥८॥",
    "index": 16,
    "shloka_num": 8
  },
  {
    "text": "द्यावा॑पृथि॒वी ज॑नयन्न॒भि व्र॒ताऽऽप॒ ओष॑धीर्व॒निना॑नि य॒ज्ञिया॑  ।",
    "index": 17,
    "shloka_num": null
  },
  {
    "text": "अ॒न्तरि॑क्षं॒ स्व१रा प॑प्रुरू॒तये॒ वशं॑ दे॒वास॑स्त॒न्वी॒३ नि मा॑मृजुः  ॥९॥",
    "index": 18,
    "shloka_num": 9
  },
  {
    "text": "ध॒र्तारो॑ दि॒व ऋ॒भव॑: सु॒हस्ता॑ वातापर्ज॒न्या म॑हि॒षस्य॑ तन्य॒तोः  ।",
    "index": 19,
    "shloka_num": null
  },
  {
    "text": "आप॒ ओष॑धी॒: प्र ति॑रन्तु नो॒ गिरो॒ भगो॑ रा॒तिर्वा॒जिनो॑ यन्तु मे॒ हव॑म्  ॥१०॥",
    "index": 20,
    "shloka_num": 10
  },
  {
    "text": "स॒मु॒द्रः सिन्धू॒ रजो॑ अ॒न्तरि॑क्षम॒ज एक॑पात्तनयि॒त्नुर॑र्ण॒वः  ।",
    "index": 21,
    "shloka_num": null
  },
  {
    "text": "अहि॑र्बु॒ध्न्य॑: शृणव॒द्वचां॑सि मे॒ विश्वे॑ दे॒वास॑ उ॒त सू॒रयो॒ मम॑  ॥११॥",
    "index": 22,
    "shloka_num": 11
  },
  {
    "text": "स्याम॑ वो॒ मन॑वो दे॒ववी॑तये॒ प्राञ्चं॑ नो य॒ज्ञं प्र ण॑यत साधु॒या  ।",
    "index": 23,
    "shloka_num": null
  },
  {
    "text": "आदि॑त्या॒ रुद्रा॒ वस॑व॒: सुदा॑नव इ॒मा ब्रह्म॑ श॒स्यमा॑नानि जिन्वत  ॥१२॥",
    "index": 24,
    "shloka_num": 12
  },
  {
    "text": "दैव्या॒ होता॑रा प्रथ॒मा पु॒रोहि॑त ऋ॒तस्य॒ पन्था॒मन्वे॑मि साधु॒या  ।",
    "index": 25,
    "shloka_num": null
  },
  {
    "text": "क्षेत्र॑स्य॒ पतिं॒ प्रति॑वेशमीमहे॒ विश्वा॑न्दे॒वाँ अ॒मृताँ॒ अप्र॑युच्छतः  ॥१३॥",
    "index": 26,
    "shloka_num": 13
  },
  {
    "text": "वसि॑ष्ठासः पितृ॒वद्वाच॑मक्रत दे॒वाँ ईळा॑ना ऋषि॒वत्स्व॒स्तये॑  ।",
    "index": 27,
    "shloka_num": null
  },
  {
    "text": "प्री॒ता इ॑व ज्ञा॒तय॒: काम॒मेत्या॒ऽस्मे दे॑वा॒सोऽव॑ धूनुता॒ वसु॑  ॥१४॥",
    "index": 28,
    "shloka_num": 14
  },
  {
    "text": "दे॒वान्वसि॑ष्ठो अ॒मृता॑न्ववन्दे॒ ये विश्वा॒ भुव॑ना॒भि प्र॑त॒स्थुः  ।",
    "index": 29,
    "shloka_num": null
  },
  {
    "text": "ते नो॑ रासन्तामुरुगा॒यम॒द्य यू॒यं पा॑त स्व॒स्तिभि॒: सदा॑ नः  ॥१५॥",
    "index": 30,
    "shloka_num": 15
  }
]
