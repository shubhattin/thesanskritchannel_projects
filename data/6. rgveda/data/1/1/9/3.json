[
  {
    "text": "१० आजीगर्ति: शुन: शेप :, कृत्रिमो वैश्वामित्रो देवरात: । पवमान: सोम: । गायत्री ।",
    "index": 0,
    "shloka_num": null
  },
  {
    "text": "ए॒ष दे॒वो अम॑र्त्यः पर्ण॒वीरि॑व दीयति ।\nअ॒भि द्रोणा॑न्या॒सद॑म् ॥१॥",
    "index": 1,
    "shloka_num": 1
  },
  {
    "text": "ए॒ष दे॒वो वि॒पा कृ॒तोऽति॒ ह्वरां॑सि धावति ।\nपव॑मानो॒ अदा॑भ्यः ॥२॥",
    "index": 2,
    "shloka_num": 2
  },
  {
    "text": "ए॒ष दे॒वो वि॑प॒न्युभि॒: पव॑मान ऋता॒युभि॑: ।\nहरि॒र्वाजा॑य मृज्यते ॥३॥",
    "index": 3,
    "shloka_num": 3
  },
  {
    "text": "ए॒ष विश्वा॑नि॒ वार्या॒ शूरो॒ यन्नि॑व॒ सत्व॑भिः ।\nपव॑मानः सिषासति ॥४॥",
    "index": 4,
    "shloka_num": 4
  },
  {
    "text": "ए॒ष दे॒वो र॑थर्यति॒ पव॑मानो दशस्यति ।\nआ॒विष्कृ॑णोति वग्व॒नुम् ॥५॥",
    "index": 5,
    "shloka_num": 5
  },
  {
    "text": "ए॒ष विप्रै॑र॒भिष्टु॑तो॒ऽपो दे॒वो वि गा॑हते ।\nदध॒द्रत्ना॑नि दा॒शुषे॑ ॥६॥",
    "index": 6,
    "shloka_num": 6
  },
  {
    "text": "ए॒ष दिवं॒ वि धा॑वति ति॒रो रजां॑सि॒ धार॑या ।\nपव॑मान॒: कनि॑क्रदत् ॥७॥",
    "index": 7,
    "shloka_num": 7
  },
  {
    "text": "ए॒ष दिवं॒ व्यास॑रत्ति॒रो रजां॒स्यस्पृ॑तः ।\nपव॑मानः स्वध्व॒रः ॥८॥",
    "index": 8,
    "shloka_num": 8
  },
  {
    "text": "ए॒ष प्र॒त्नेन॒ जन्म॑ना दे॒वो दे॒वेभ्य॑: सु॒तः ।\nहरि॑: प॒वित्रे॑ अर्षति ॥९॥",
    "index": 9,
    "shloka_num": 9
  },
  {
    "text": "ए॒ष उ॒ स्य पु॑रुव्र॒तो ज॑ज्ञा॒नो ज॒नय॒न्निष॑: ।\nधार॑या पवते सु॒तः ॥१०॥",
    "index": 10,
    "shloka_num": 10
  }
]
