[
  {
    "text": "८ श्यावाश्व आत्रेयः । मरुतः । त्रिष्टुप् ।",
    "index": 0,
    "shloka_num": null
  },
  {
    "text": "तमु॑ नू॒नं तवि॑षीमन्तमेषां स्तु॒षे ग॒णं मारु॑तं॒ नव्य॑सीनाम् ।",
    "index": 1,
    "shloka_num": null
  },
  {
    "text": "य आ॒श्व॑श्वा॒ अम॑व॒द् वह॑न्त उ॒तेशि॑रे अ॒मृत॑स्य स्व॒राज॑: ॥१॥",
    "index": 2,
    "shloka_num": 1
  },
  {
    "text": "त्वे॒षं ग॒णं त॒वसं॒ खादि॑हस्तं॒ धुनि॑व्रतं मा॒यिनं॒ दाति॑वारम् ।",
    "index": 3,
    "shloka_num": null
  },
  {
    "text": "म॒यो॒भुवो॒ ये अमि॑ता महि॒त्वा वन्द॑स्व विप्र तुवि॒राध॑सो॒ नॄन् ॥२॥",
    "index": 4,
    "shloka_num": 2
  },
  {
    "text": "आ वो॑ यन्तूदवा॒हासो॑ अ॒द्य वृ॒ष्टिं ये विश्वे॑ म॒रुतो॑ जु॒नन्ति॑ ।",
    "index": 5,
    "shloka_num": null
  },
  {
    "text": "अ॒यं यो अ॒ग्निर्म॑रुत॒: समि॑द्ध ए॒तं जु॑षध्वं कवयो युवानः ॥३॥",
    "index": 6,
    "shloka_num": 3
  },
  {
    "text": "यू॒यं राजा॑न॒मिर्यं॒ जना॑य विभ्वत॒ष्टं ज॑नयथा यजत्राः ।",
    "index": 7,
    "shloka_num": null
  },
  {
    "text": "यु॒ष्मदे॑ति मुष्टि॒हा बा॒हुजू॑तो यु॒ष्मत् सद॑श्वो मरुतः सु॒वीर॑: ॥४॥",
    "index": 8,
    "shloka_num": 4
  },
  {
    "text": "अ॒रा इ॒वेदच॑रमा॒ अहे॑व॒ प्रप्र॑ जायन्ते॒ अक॑वा॒ महो॑भिः ।",
    "index": 9,
    "shloka_num": null
  },
  {
    "text": "पृश्ने॑: पु॒त्रा उ॑प॒मासो॒ रभि॑ष्ठा॒: स्वया॑ म॒त्या म॒रुत॒: सं मि॑मिक्षुः ॥५॥",
    "index": 10,
    "shloka_num": 5
  },
  {
    "text": "यत् प्राया॑सिष्ट॒ पृष॑तीभि॒रश्वै॑र्वीळुप॒विभि॑र्मरुतो॒ रथे॑भिः ।",
    "index": 11,
    "shloka_num": null
  },
  {
    "text": "क्षोद॑न्त॒ आपो॑ रिण॒ते वना॒न्यवो॒स्रियो॑ वृष॒भः क्र॑न्दतु॒ द्यौः ॥६॥",
    "index": 12,
    "shloka_num": 6
  },
  {
    "text": "प्रथि॑ष्ट॒ याम॑न् पृथि॒वी चि॑देषां॒ भर्ते॑व॒ गर्भं॒ स्वमिच्छवो॑ धुः ।",
    "index": 13,
    "shloka_num": null
  },
  {
    "text": "वाता॒न् ह्यश्वा॑न् धु॒र्या॑युयु॒ज्रे व॒र्षं स्वेदं॑ चक्रिरे रु॒द्रिया॑सः ॥७॥",
    "index": 14,
    "shloka_num": 7
  },
  {
    "text": "ह॒ये नरो॒ मरु॑तो मृ॒ळता॑ न॒स्तुवी॑मघासो॒ अमृ॑ता॒ ऋत॑ज्ञाः ।",
    "index": 15,
    "shloka_num": null
  },
  {
    "text": "सत्य॑श्रुत॒: कव॑यो॒ युवा॑नो॒ बृह॑द्गिरयो बृ॒हदु॒क्षमा॑णाः ॥८॥",
    "index": 16,
    "shloka_num": 8
  }
]
