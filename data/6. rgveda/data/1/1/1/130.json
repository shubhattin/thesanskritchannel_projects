[
  {
    "text": "१० परुच्छेपो दैवोदासिः । इन्द्रः । अत्यष्टिः, १० त्रिष्टुप् ।",
    "index": 0,
    "shloka_num": null
  },
  {
    "text": "एन्द्र॑ या॒ह्युप॑ नः परा॒वतो॒ नायमच्छा॑ वि॒दथा॑नीव॒ सत्प॑ति॒रस्तं॒ राजे॑व॒ सत्प॑तिः ।",
    "index": 1,
    "shloka_num": null
  },
  {
    "text": "हवा॑महे त्वा व॒यं प्रय॑स्वन्तः सु॒ते सचा॑ ।",
    "index": 2,
    "shloka_num": null
  },
  {
    "text": "पु॒त्रासो॒ न पि॒तरं॒ वाज॑सातये॒ मंहि॑ष्ठं॒ वाज॑सातये ॥१॥",
    "index": 3,
    "shloka_num": 1
  },
  {
    "text": "पिबा॒ सोम॑मिन्द्र सुवा॒नमद्रि॑भि॒: कोशे॑न सि॒क्तम॑व॒तं न वंस॑गस्तातृषा॒णो न वंस॑गः ।",
    "index": 4,
    "shloka_num": null
  },
  {
    "text": "मदा॑य हर्य॒ताय॑ ते तु॒विष्ट॑माय॒ धाय॑से ।",
    "index": 5,
    "shloka_num": null
  },
  {
    "text": "आ त्वा॑ यच्छन्तु ह॒रितो॒ न सूर्य॒महा॒ विश्वे॑व॒ सूर्य॑म् ॥२॥",
    "index": 6,
    "shloka_num": 2
  },
  {
    "text": "अवि॑न्दद् दि॒वो निहि॑तं॒ गुहा॑ नि॒धिं वेर्न गर्भं॒ परि॑वीत॒मश्म॑न्यन॒न्ते अ॒न्तरश्म॑नि ।",
    "index": 7,
    "shloka_num": null
  },
  {
    "text": "व्र॒जं व॒ज्री गवा॑मिव॒ सिषा॑स॒न्नङ्गि॑रस्तमः ।",
    "index": 8,
    "shloka_num": null
  },
  {
    "text": "अपा॑वृणो॒दिष॒ इन्द्र॒: परी॑वृता॒ द्वार॒ इष॒: परी॑वृताः ॥३॥",
    "index": 9,
    "shloka_num": 3
  },
  {
    "text": "दा॒दृ॒हा॒णो वज्र॒मिन्द्रो॒ गभ॑स्त्यो॒: क्षद्मे॑व ति॒ग्ममस॑नाय॒ सं श्य॑दहि॒हत्या॑य॒ सं श्य॑त् ।",
    "index": 10,
    "shloka_num": null
  },
  {
    "text": "सं॒वि॒व्या॒न ओज॑सा॒ शवो॑भिरिन्द्र म॒ज्मना॑ ।",
    "index": 11,
    "shloka_num": null
  },
  {
    "text": "तष्टे॑व वृ॒क्षं व॒निनो॒ नि वृ॑श्चसि पर॒श्वेव॒ नि वृ॑श्चसि ॥४॥",
    "index": 12,
    "shloka_num": 4
  },
  {
    "text": "त्वं वृथा॑ न॒द्य॑ इन्द्र॒ सर्त॒वे ऽच्छा॑ समु॒द्रम॑सृजो॒ रथाँ॑ इव वाजय॒तो रथाँ॑ इव ।",
    "index": 13,
    "shloka_num": null
  },
  {
    "text": "इ॒त ऊ॒तीर॑युञ्जत समा॒नमर्थ॒मक्षि॑तम् ।",
    "index": 14,
    "shloka_num": null
  },
  {
    "text": "धे॒नूरि॑व॒ मन॑वे वि॒श्वदो॑हसो॒ जना॑य वि॒श्वदो॑हसः ॥५॥",
    "index": 15,
    "shloka_num": 5
  },
  {
    "text": "इ॒मां ते॒ वाचं॑ वसू॒यन्त॑ आ॒यवो॒ रथं॒ न धीर॒: स्वपा॑ अतक्षिषुः सु॒म्नाय॒ त्वाम॑तक्षिषुः ।",
    "index": 16,
    "shloka_num": null
  },
  {
    "text": "शु॒म्भन्तो॒ जेन्यं॑ यथा॒ वाजे॑षु विप्र वा॒जिन॑म् ।",
    "index": 17,
    "shloka_num": null
  },
  {
    "text": "अत्य॑मिव॒ शव॑से सा॒तये॒ धना॒ विश्वा॒ धना॑नि सा॒तये॑ ॥६॥",
    "index": 18,
    "shloka_num": 6
  },
  {
    "text": "भि॒नत् पुरो॑ नव॒तिमि॑न्द्र पू॒रवे॒ दिवो॑दासाय॒ महि॑ दा॒शुषे॑ नृतो॒ वज्रे॑ण दा॒शुषे॑ नृतो ।",
    "index": 19,
    "shloka_num": null
  },
  {
    "text": "अ॒ति॒थि॒ग्वाय॒ शम्ब॑रं गि॒रेरु॒ग्रो अवा॑भरत् ।",
    "index": 20,
    "shloka_num": null
  },
  {
    "text": "म॒हो धना॑नि॒ दय॑मान॒ ओज॑सा॒ विश्वा॒ धना॒न्योज॑सा ॥७॥",
    "index": 21,
    "shloka_num": 7
  },
  {
    "text": "इन्द्र॑: स॒मत्सु॒ यज॑मान॒मार्यं॒ प्राव॒द् विश्वे॑षु श॒तमू॑तिरा॒जिषु॒ स्व॑र्मीह्लेष्वा॒जिषु॑ ।",
    "index": 22,
    "shloka_num": null
  },
  {
    "text": "मन॑वे॒ शास॑दव्र॒तान् त्वचं॑ कृ॒ष्णाम॑रन्धयत् ।",
    "index": 23,
    "shloka_num": null
  },
  {
    "text": "दक्ष॒न्न विश्वं॑ ततृषा॒णमो॑षति॒ न्य॑र्शसा॒नमो॑षति ॥८॥",
    "index": 24,
    "shloka_num": 8
  },
  {
    "text": "सूर॑श्च॒क्रं प्र वृ॑हज्जा॒त ओज॑सा प्रपि॒त्वे वाच॑मरु॒णो मु॑षायतीशा॒न आ मु॑षायति ।",
    "index": 25,
    "shloka_num": null
  },
  {
    "text": "उ॒शना॒ यत् प॑रा॒वतो ऽज॑गन्नू॒तये॑ कवे ।",
    "index": 26,
    "shloka_num": null
  },
  {
    "text": "सु॒म्नानि॒ विश्वा॒ मनु॑षेव तु॒र्वणि॒रहा॒ विश्वे॑व तु॒र्वणि॑: ॥९॥",
    "index": 27,
    "shloka_num": 9
  },
  {
    "text": "स नो॒ नव्ये॑भिर्वृषकर्मन्नु॒क्थैः पुरां॑ दर्तः पा॒युभि॑: पाहि श॒ग्मैः ।",
    "index": 28,
    "shloka_num": null
  },
  {
    "text": "दि॒वो॒दा॒सेभि॑रिन्द्र॒ स्तवा॑नो वावृधी॒था अहो॑भिरिव॒ द्यौः ॥१०॥",
    "index": 29,
    "shloka_num": 10
  }
]
