[
  {
    "text": "११ जमदग्निर्भार्गवः, जामदग्न्यो रामो वा । आप्रीसूक्तं = (१ इध्मः समिद्धोऽग्निर्वा, २ तनूनपात् , ३ इळ:, ४ बर्हिः, ५ देवीर्द्वारः, ६ उषासानक्ता, ७ दैव्यौ होतारौ प्रचेतसौ, ८ त्रिस्रो देव्यः सरस्वतीळाभारत्यः, ९ त्वष्टा, १० वनस्पतिः, ११ स्वाहाकृतयः)  । त्रिष्टुप् ।",
    "index": 0,
    "shloka_num": null
  },
  {
    "text": "समि॑द्धो अ॒द्य मनु॑षो दुरो॒णे दे॒वो दे॒वान्य॑जसि जातवेदः  ।",
    "index": 1,
    "shloka_num": null
  },
  {
    "text": "आ च॒ वह॑ मित्रमहश्चिकि॒त्वान्त्वं दू॒तः क॒विर॑सि॒ प्रचे॑ताः  ॥१॥",
    "index": 2,
    "shloka_num": 1
  },
  {
    "text": "तनू॑नपात्प॒थ ऋ॒तस्य॒ याना॒न्मध्वा॑ सम॒ञ्जन्त्स्व॑दया सुजिह्व  ।",
    "index": 3,
    "shloka_num": null
  },
  {
    "text": "मन्मा॑नि धी॒भिरु॒त य॒ज्ञमृ॒न्धन्दे॑व॒त्रा च॑ कृणुह्यध्व॒रं न॑:  ॥२॥",
    "index": 4,
    "shloka_num": 2
  },
  {
    "text": "आ॒जुह्वा॑न॒ ईड्यो॒ वन्द्य॒श्चा ऽऽया॑ह्यग्ने॒ वसु॑भिः स॒जोषा॑:  ।",
    "index": 5,
    "shloka_num": null
  },
  {
    "text": "त्वं दे॒वाना॑मसि यह्व॒ होता॒ स ए॑नान्यक्षीषि॒तो यजी॑यान्  ॥३॥",
    "index": 6,
    "shloka_num": 3
  },
  {
    "text": "प्रा॒चीनं॑ ब॒र्हिः प्र॒दिशा॑ पृथि॒व्या वस्तो॑र॒स्या वृ॑ज्यत॒र अग्रे॒ अह्ना॑म्  ।",
    "index": 7,
    "shloka_num": null
  },
  {
    "text": "व्यु॑ प्रथते वित॒रं वरी॑यो दे॒वेभ्यो॒ अदि॑तये स्यो॒नम्  ॥४॥",
    "index": 8,
    "shloka_num": 4
  },
  {
    "text": "व्यच॑स्वतीरुर्वि॒या वि श्र॑यन्तां॒ पति॑भ्यो॒ न जन॑य॒: शुम्भ॑मानाः  ।",
    "index": 9,
    "shloka_num": null
  },
  {
    "text": "देवी॑र्द्वारो बृहतीर्विश्वमिन्वा दे॒वेभ्यो॑ भवत सुप्राय॒णाः  ॥५॥",
    "index": 10,
    "shloka_num": 5
  },
  {
    "text": "आ सु॒ष्वय॑न्ती यज॒ते उपा॑के उ॒षासा॒नक्ता॑ सदतां॒ नि योनौ॑  ।",
    "index": 11,
    "shloka_num": null
  },
  {
    "text": "दि॒व्ये योष॑णे बृह॒ती सु॑रु॒क्मे अधि॒ श्रियं॑ शुक्र॒पिशं॒ दधा॑ने  ॥६॥",
    "index": 12,
    "shloka_num": 6
  },
  {
    "text": "दैव्या॒ होता॑रा प्रथ॒मा सु॒वाचा॒ मिमा॑ना य॒ज्ञं मनु॑षो॒ यज॑ध्यै  ।",
    "index": 13,
    "shloka_num": null
  },
  {
    "text": "प्र॒चो॒दय॑न्ता वि॒दथे॑षु का॒रू प्रा॒चीनं॒ ज्योति॑: प्र॒दिशा॑ दि॒शन्ता॑  ॥७॥",
    "index": 14,
    "shloka_num": 7
  },
  {
    "text": "आ नो॑ य॒ज्ञं भार॑ती॒ तूय॑मे॒त्विळा॑ मनु॒ष्वदि॒ह चे॒तय॑न्ती  ।",
    "index": 15,
    "shloka_num": null
  },
  {
    "text": "ति॒स्रो दे॒वीर्ब॒र्हिरेदं स्यो॒नं सर॑स्वती॒ स्वप॑सः सदन्तु  ॥८॥",
    "index": 16,
    "shloka_num": 8
  },
  {
    "text": "य इ॒मे द्यावा॑पृथि॒वी जनि॑त्री रू॒पैरपिं॑श॒द्भुव॑नानि॒ विश्वा॑  ।",
    "index": 17,
    "shloka_num": null
  },
  {
    "text": "तम॒द्य हो॑तरिषि॒तो यजी॑यान्दे॒वं त्वष्टा॑रमि॒ह य॑क्षि वि॒द्वान्  ॥९॥",
    "index": 18,
    "shloka_num": 9
  },
  {
    "text": "उ॒पाव॑सृज॒ त्मन्या॑ सम॒ञ्जन्दे॒वानां॒ पाथ॑ ऋतु॒था ह॒वींषि॑  ।",
    "index": 19,
    "shloka_num": null
  },
  {
    "text": "वन॒स्पति॑: शमि॒ता दे॒वो अ॒ग्निः स्वद॑न्तु ह॒व्यं मधु॑ना घृ॒तेन॑  ॥१०॥",
    "index": 20,
    "shloka_num": 10
  },
  {
    "text": "स॒द्यो जा॒तो व्य॑मिमीत य॒ज्ञम॒ग्निर्दे॒वाना॑मभवत्पुरो॒गाः  ।",
    "index": 21,
    "shloka_num": null
  },
  {
    "text": "अ॒स्य होतु॑: प्र॒दिश्यृ॒तस्य॑ वा॒चि स्वाहा॑कृतं ह॒विर॑दन्तु दे॒वाः  ॥११॥",
    "index": 22,
    "shloka_num": 11
  }
]
