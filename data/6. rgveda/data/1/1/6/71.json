[
  {
    "text": "६ बार्हस्पत्यो भरद्वाज: । सविता ।जगती, ४-६ त्रिष्टुप् ।",
    "index": 0,
    "shloka_num": null
  },
  {
    "text": "उदु॒ ष्य दे॒वः स॑वि॒ता हि॑र॒ण्यया॑ बा॒हू अ॑यंस्त॒ सव॑नाय सु॒क्रतु॑: ।",
    "index": 1,
    "shloka_num": null
  },
  {
    "text": "घृ॒तेन॑ पा॒णी अ॒भि प्रु॑ष्णुते म॒खो युवा॑ सु॒दक्षो॒ रज॑सो॒ विध॑र्मणि ॥१॥",
    "index": 2,
    "shloka_num": 1
  },
  {
    "text": "दे॒वस्य॑ व॒यं स॑वि॒तुः सवी॑मनि॒ श्रेष्ठे॑ स्याम॒ वसु॑नश्च दा॒वने॑ ।",
    "index": 3,
    "shloka_num": null
  },
  {
    "text": "यो विश्व॑स्य द्वि॒पदो॒ यश्चतु॑ष्पदो नि॒वेश॑ने प्रस॒वे चासि॒ भूम॑नः ॥२॥",
    "index": 4,
    "shloka_num": 2
  },
  {
    "text": "अद॑ब्धेभिः सवितः पा॒युभि॒ष्ट्वं शि॒वेभि॑र॒द्य परि॑ पाहि नो॒ गय॑म् ।",
    "index": 5,
    "shloka_num": null
  },
  {
    "text": "हिर॑ण्यजिह्वः सुवि॒ताय॒ नव्य॑से॒ रक्षा॒ माकि॑र्नो अ॒घशं॑स ईशत ॥३॥",
    "index": 6,
    "shloka_num": 3
  },
  {
    "text": "उदु॒ ष्य दे॒वः स॑वि॒ता दमू॑ना॒ हिर॑ण्यपाणिः प्रतिदो॒षम॑स्थात् ।",
    "index": 7,
    "shloka_num": null
  },
  {
    "text": "अयो॑हनुर्यज॒तो म॒न्द्रजि॑ह्व॒ आ दा॒शुषे॑ सुवति॒ भूरि॑ वा॒मम् ॥४॥",
    "index": 8,
    "shloka_num": 4
  },
  {
    "text": "उदू॑ अयाँ उपव॒क्तेव॑ बा॒हू हि॑र॒ण्यया॑ सवि॒ता सु॒प्रती॑का ।",
    "index": 9,
    "shloka_num": null
  },
  {
    "text": "दि॒वो रोहां॑स्यरुहत्पृथि॒व्या अरी॑रमत्प॒तय॒त्कच्चि॒दभ्व॑म् ॥५॥",
    "index": 10,
    "shloka_num": 5
  },
  {
    "text": "वा॒मम॒द्य स॑वितर्वा॒ममु॒ श्वो दि॒वेदि॑वे वा॒मम॒स्मभ्यं॑ सावीः ।",
    "index": 11,
    "shloka_num": null
  },
  {
    "text": "वा॒मस्य॒ हि क्षय॑स्य देव॒ भूरे॑र॒या धि॒या वा॑म॒भाज॑: स्याम ॥६॥",
    "index": 12,
    "shloka_num": 6
  }
]
