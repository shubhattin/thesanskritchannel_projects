[
  {
    "text": "७ वैकुण्ठ इन्द्रः । इन्द्रः । जगतीः, ३,४ अभिसारिणी, ५ त्रिष्टुप् ।",
    "index": 0,
    "shloka_num": null
  },
  {
    "text": "प्र वो॑ म॒हे मन्द॑माना॒यान्ध॒सोऽर्चा॑ वि॒श्वान॑राय विश्वा॒भुवे॑ ।",
    "index": 1,
    "shloka_num": null
  },
  {
    "text": "इन्द्र॑स्य॒ यस्य॒ सुम॑खं॒ सहो॒ महि॒ श्रवो॑ नृ॒म्णं च॒ रोद॑सी सप॒र्यत॑: ॥१॥",
    "index": 2,
    "shloka_num": 1
  },
  {
    "text": "सो चि॒न्नु सख्या॒ नर्य॑ इ॒नः स्तु॒तश्च॒र्कृत्य॒ इन्द्रो॒ माव॑ते॒ नरे॑ ।",
    "index": 3,
    "shloka_num": null
  },
  {
    "text": "विश्वा॑सु धू॒र्षु वा॑ज॒कृत्ये॑षु सत्पते वृ॒त्रे वा॒प्स्व१भि शू॑र मन्दसे ॥२॥",
    "index": 4,
    "shloka_num": 2
  },
  {
    "text": "के ते नर॑ इन्द्र॒ ये त॑ इ॒षे ये ते॑ सु॒म्नं स॑ध॒न्य१मिय॑क्षान् ।",
    "index": 5,
    "shloka_num": null
  },
  {
    "text": "के ते॒ वाजा॑यासु॒र्या॑य हिन्विरे॒ के अ॒प्सु स्वासू॒र्वरा॑सु॒ पौंस्ये॑ ॥३॥",
    "index": 6,
    "shloka_num": 3
  },
  {
    "text": "भुव॒स्त्वमि॑न्द्र॒ ब्रह्म॑णा म॒हान्भुवो॒ विश्वे॑षु॒ सव॑नेषु य॒ज्ञिय॑: ।",
    "index": 7,
    "shloka_num": null
  },
  {
    "text": "भुवो॒ नॄँश्च्यौ॒त्नो विश्व॑स्मि॒न्भरे॒ ज्येष्ठ॑श्च॒ मन्त्रो॑ विश्वचर्षणे ॥४॥",
    "index": 8,
    "shloka_num": 4
  },
  {
    "text": "अवा॒ नु कं॒ ज्याया॑न्य॒ज्ञव॑नसो म॒हीं त॒ ओमा॑त्रां कृ॒ष्टयो॑ विदुः ।",
    "index": 9,
    "shloka_num": null
  },
  {
    "text": "असो॒ नु क॑म॒जरो॒ वर्धा॑श्च॒ विश्वेदे॒ता सव॑ना तूतु॒मा कृ॑षे ॥५॥",
    "index": 10,
    "shloka_num": 5
  },
  {
    "text": "ए॒ता विश्वा॒ सव॑ना तूतु॒मा कृ॑षे स्व॒यं सू॑नो सहसो॒ यानि॑ दधि॒षे ।",
    "index": 11,
    "shloka_num": null
  },
  {
    "text": "वरा॑य ते॒ पात्रं॒ धर्म॑णे॒ तना॑ य॒ज्ञो मन्त्रो॒ ब्रह्मोद्य॑तं॒ वच॑: ॥६॥",
    "index": 12,
    "shloka_num": 6
  },
  {
    "text": "ये ते॑ विप्र ब्रह्म॒कृत॑: सु॒ते सचा॒ वसू॑नां च॒ वसु॑नश्च दा॒वने॑ ।",
    "index": 13,
    "shloka_num": null
  },
  {
    "text": "प्र ते सु॒म्नस्य॒ मन॑सा प॒था भु॑व॒न्मदे॑ सु॒तस्य॑ सो॒म्यस्यान्ध॑सः ॥७॥",
    "index": 14,
    "shloka_num": 7
  }
]
