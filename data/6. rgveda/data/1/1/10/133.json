[
  {
    "text": "७ सुदाः पैजवनः । इन्द्रः ।शक्करी, ४-६ महापंक्तिः, ७ त्रिष्टुप् ।",
    "index": 0,
    "shloka_num": null
  },
  {
    "text": "प्रो ष्व॑स्मै पुरोर॒थमिन्द्रा॑य शू॒षम॑र्चत  ।",
    "index": 1,
    "shloka_num": null
  },
  {
    "text": "अ॒भीके॑ चिदु लोक॒कृत्सं॒गे स॒मत्सु॑ वृत्र॒हाऽस्माकं॑ बोधि चोदि॒ता नभ॑न्तामन्य॒केषां॑ ज्या॒का अधि॒ धन्व॑सु  ॥१॥",
    "index": 2,
    "shloka_num": 1
  },
  {
    "text": "त्वं सिन्धूँ॒रवा॑सृजोऽध॒राचो॒ अह॒न्नहि॑म्  ।",
    "index": 3,
    "shloka_num": null
  },
  {
    "text": "अ॒श॒त्रुरि॑न्द्र जज्ञिषे॒ विश्वं॑ पुष्यसि॒ वार्यं॒ तं त्वा॒ परि॑ ष्वजामहे॒ नभ॑न्तामन्य॒केषां॑ ज्या॒का अधि॒ धन्व॑सु  ॥२॥",
    "index": 4,
    "shloka_num": 2
  },
  {
    "text": "वि षु विश्वा॒ अरा॑तयो॒ऽर्यो न॑शन्त नो॒ धिय॑:  ।",
    "index": 5,
    "shloka_num": null
  },
  {
    "text": "अस्ता॑सि॒ शत्र॑वे व॒धं यो न॑ इन्द्र॒ जिघां॑सति॒ या ते॑ रा॒तिर्द॒दिर्वसु॒ नभ॑न्तामन्य॒केषां॑ ज्या॒का अधि॒ धन्व॑सु  ॥३॥",
    "index": 6,
    "shloka_num": 3
  },
  {
    "text": "यो न॑ इन्द्रा॒भितो॒ जनो॑ वृका॒युरा॒दिदे॑शति  ।",
    "index": 7,
    "shloka_num": null
  },
  {
    "text": "अ॒ध॒स्प॒दं तमीं॑ कृधि विबा॒धो अ॑सि सास॒हिर्नभ॑न्तामन्य॒केषां॑ ज्या॒का अधि॒ धन्व॑सु  ॥४॥",
    "index": 8,
    "shloka_num": 4
  },
  {
    "text": "यो न॑ इन्द्राभि॒दास॑ति॒ सना॑भि॒र्यश्च॒ निष्ट्य॑:  ।",
    "index": 9,
    "shloka_num": null
  },
  {
    "text": "अव॒ तस्य॒ बलं॑ तिर म॒हीव॒ द्यौरध॒ त्मना॒ नभ॑न्तामन्य॒केषां॑ ज्या॒का अधि॒ धन्व॑सु  ॥५॥",
    "index": 10,
    "shloka_num": 5
  },
  {
    "text": "व॒यमि॑न्द्र त्वा॒यव॑: सखि॒त्वमा र॑भामहे  ।",
    "index": 11,
    "shloka_num": null
  },
  {
    "text": "ऋ॒तस्य॑ नः प॒था न॒याऽति॒ विश्वा॑नि दुरि॒ता नभ॑न्तामन्य॒केषां॑ ज्या॒का अधि॒ धन्व॑सु  ॥६॥",
    "index": 12,
    "shloka_num": 6
  },
  {
    "text": "अ॒स्मभ्यं॒ सु त्वमि॑न्द्र॒ तां शि॑क्ष॒ या दोह॑ते॒ प्रति॒ वरं॑ जरि॒त्रे  ।",
    "index": 13,
    "shloka_num": null
  },
  {
    "text": "अच्छि॑द्रोध्नी पी॒पय॒द्यथा॑ नः स॒हस्र॑धारा॒ पय॑सा म॒ही गौः  ॥७॥",
    "index": 14,
    "shloka_num": 7
  }
]
