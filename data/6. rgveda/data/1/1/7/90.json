[
  {
    "text": "७ मैत्रावरुणिर्वसिष्ठ: । वायु:, ५ -७ इन्द्रवायू । त्रिष्टुप् ।",
    "index": 0,
    "shloka_num": null
  },
  {
    "text": "प्र वी॑र॒या शुच॑यो दद्रिरे वामध्व॒र्युभि॒र्मधु॑मन्तः सु॒तास॑: ।",
    "index": 1,
    "shloka_num": null
  },
  {
    "text": "वह॑ वायो नि॒युतो॑ या॒ह्यच्छा॒ पिबा॑ सु॒तस्यान्ध॑सो॒ मदा॑य ॥१॥",
    "index": 2,
    "shloka_num": 1
  },
  {
    "text": "ई॒शा॒नाय॒ प्रहु॑तिं॒ यस्त॒ आन॒ट् शुचिं॒ सोमं॑ शुचिपा॒स्तुभ्यं॑ वायो ।",
    "index": 3,
    "shloka_num": null
  },
  {
    "text": "कृ॒णोषि॒ तं मर्त्ये॑षु प्रश॒स्तं जा॒तोजा॑तो जायते वा॒ज्य॑स्य ॥२॥",
    "index": 4,
    "shloka_num": 2
  },
  {
    "text": "रा॒ये नु यं ज॒ज्ञतू॒ रोद॑सी॒मे रा॒ये दे॒वी धि॒षणा॑ धाति दे॒वम् ।",
    "index": 5,
    "shloka_num": null
  },
  {
    "text": "अध॑ वा॒युं नि॒युत॑: सश्चत॒ स्वा उ॒त श्वे॒तं वसु॑धितिं निरे॒के ॥३॥",
    "index": 6,
    "shloka_num": 3
  },
  {
    "text": "उ॒च्छन्नु॒षस॑: सु॒दिना॑ अरि॒प्रा उ॒रु ज्योति॑र्विविदु॒र्दीध्या॑नाः ।",
    "index": 7,
    "shloka_num": null
  },
  {
    "text": "गव्यं॑ चिदू॒र्वमु॒शिजो॒ वि व॑व्रु॒स्तेषा॒मनु॑ प्र॒दिव॑: सस्रु॒राप॑: ॥४॥",
    "index": 8,
    "shloka_num": 4
  },
  {
    "text": "ते स॒त्येन॒ मन॑सा॒ दीध्या॑ना॒: स्वेन॑ यु॒क्तास॒: क्रतु॑ना वहन्ति ।",
    "index": 9,
    "shloka_num": null
  },
  {
    "text": "इन्द्र॑वायू वीर॒वाहं॒ रथं॑ वामीशा॒नयो॑र॒भि पृक्ष॑: सचन्ते ॥५॥",
    "index": 10,
    "shloka_num": 5
  },
  {
    "text": "ई॒शा॒नासो॒ ये दध॑ते॒ स्व॑र्णो॒ गोभि॒रश्वे॑भि॒र्वसु॑भि॒र्हिर॑ण्यैः ।",
    "index": 11,
    "shloka_num": null
  },
  {
    "text": "इन्द्र॑वायू सू॒रयो॒ विश्व॒मायु॒रर्व॑द्भिर्वी॒रैः पृत॑नासु सह्युः ॥६॥",
    "index": 12,
    "shloka_num": 6
  },
  {
    "text": "अर्व॑न्तो॒ न श्रव॑सो॒ भिक्ष॑माणा इन्द्रवा॒यू सु॑ष्टु॒तिभि॒र्वसि॑ष्ठाः ।",
    "index": 13,
    "shloka_num": null
  },
  {
    "text": "वा॒ज॒यन्त॒: स्वव॑से हुवेम यू॒यं पा॑त स्व॒स्तिभि॒: सदा॑ नः ॥७॥",
    "index": 14,
    "shloka_num": 7
  }
]
