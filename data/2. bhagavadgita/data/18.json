[
    {
        "text": "॥ ॐ श्री परमात्मने नमः ॥",
        "index": 0,
        "shloka_num": null
    },
    {
        "text": "॥ अथ श्रीमद्भगवद्गीता ॥",
        "index": 1,
        "shloka_num": null
    },
    {
        "text": "अथाष्टादशोऽध्यायः ।   मोक्षसंन्यासयोगः",
        "index": 2,
        "shloka_num": null
    },
    {
        "text": "अर्जुन उवाच ।",
        "index": 3,
        "shloka_num": null
    },
    {
        "text": "संन्यासस्य महाबाहो तत्त्वमिच्छामि वेदितुम् ।\nत्यागस्य च हृषीकेश पृथक्केशिनिषूदन ॥१८-१॥",
        "index": 4,
        "shloka_num": 1
    },
    {
        "text": "श्रीभगवानुवाच ।",
        "index": 5,
        "shloka_num": null
    },
    {
        "text": "काम्यानां कर्मणां न्यासं संन्यासं कवयो विदुः ।\nसर्वकर्मफलत्यागं प्राहुस्त्यागं विचक्षणाः ॥१८-२॥",
        "index": 6,
        "shloka_num": 2
    },
    {
        "text": "त्याज्यं दोषवदित्येके कर्म प्राहुर्मनीषिणः ।\nयज्ञदानतपःकर्म न त्याज्यमिति चापरे ॥१८-३॥",
        "index": 7,
        "shloka_num": 3
    },
    {
        "text": "निश्चयं श‍ृणु मे तत्र त्यागे भरतसत्तम ।\nत्यागो हि पुरुषव्याघ्र त्रिविधः सम्प्रकीर्तितः ॥१८-४॥",
        "index": 8,
        "shloka_num": 4
    },
    {
        "text": "यज्ञदानतपःकर्म न त्याज्यं कार्यमेव तत् ।\nयज्ञो दानं तपश्चैव पावनानि मनीषिणाम् ॥१८-५॥",
        "index": 9,
        "shloka_num": 5
    },
    {
        "text": "एतान्यपि तु कर्माणि सङ्गं त्यक्त्वा फलानि च ।\nकर्तव्यानीति मे पार्थ निश्चितं मतमुत्तमम् ॥१८-६॥",
        "index": 10,
        "shloka_num": 6
    },
    {
        "text": "नियतस्य तु संन्यासः कर्मणो नोपपद्यते ।\nमोहात्तस्य परित्यागस्तामसः परिकीर्तितः ॥१८-७॥",
        "index": 11,
        "shloka_num": 7
    },
    {
        "text": "दुःखमित्येव यत्कर्म कायक्लेशभयात्त्यजेत् ।\nस कृत्वा राजसं त्यागं नैव त्यागफलं लभेत् ॥१८-८॥",
        "index": 12,
        "shloka_num": 8
    },
    {
        "text": "कार्यमित्येव यत्कर्म नियतं क्रियतेऽर्जुन ।\nसङ्गं त्यक्त्वा फलं चैव स त्यागः सात्त्विको मतः ॥१८-९॥",
        "index": 13,
        "shloka_num": 9
    },
    {
        "text": "न द्वेष्ट्यकुशलं कर्म कुशले नानुषज्जते ।\nत्यागी सत्त्वसमाविष्टो मेधावी छिन्नसंशयः ॥१८-१०॥",
        "index": 14,
        "shloka_num": 10
    },
    {
        "text": "न हि देहभृता शक्यं त्यक्तुं कर्माण्यशेषतः ।\nयस्तु कर्मफलत्यागी स त्यागीत्यभिधीयते ॥१८-११॥",
        "index": 15,
        "shloka_num": 11
    },
    {
        "text": "अनिष्टमिष्टं मिश्रं च त्रिविधं कर्मणः फलम् ।\nभवत्यत्यागिनां प्रेत्य न तु संन्यासिनां क्वचित् ॥१८-१२॥",
        "index": 16,
        "shloka_num": 12
    },
    {
        "text": "पञ्चैतानि महाबाहो कारणानि निबोध मे ।\nसाङ्ख्ये कृतान्ते प्रोक्तानि सिद्धये सर्वकर्मणाम् ॥१८-१३॥",
        "index": 17,
        "shloka_num": 13
    },
    {
        "text": "अधिष्ठानं तथा कर्ता करणं च पृथग्विधम् ।\nविविधाश्च पृथक्चेष्टा दैवं चैवात्र पञ्चमम् ॥१८-१४॥",
        "index": 18,
        "shloka_num": 14
    },
    {
        "text": "शरीरवाङ्मनोभिर्यत्कर्म प्रारभते नरः ।\nन्याय्यं वा विपरीतं वा पञ्चैते तस्य हेतवः ॥१८-१५॥",
        "index": 19,
        "shloka_num": 15
    },
    {
        "text": "तत्रैवं सति कर्तारमात्मानं केवलं तु यः ।\nपश्यत्यकृतबुद्धित्वान्न स पश्यति दुर्मतिः ॥१८-१६॥",
        "index": 20,
        "shloka_num": 16
    },
    {
        "text": "यस्य नाहङ्कृतो भावो बुद्धिर्यस्य न लिप्यते ।\nहत्वाऽपि स इमाँल्लोकान्न हन्ति न निबध्यते ॥१८-१७॥",
        "index": 21,
        "shloka_num": 17
    },
    {
        "text": "ज्ञानं ज्ञेयं परिज्ञाता त्रिविधा कर्मचोदना ।\nकरणं कर्म कर्तेति त्रिविधः कर्मसङ्ग्रहः ॥१८-१८॥",
        "index": 22,
        "shloka_num": 18
    },
    {
        "text": "ज्ञानं कर्म च कर्ता च त्रिधैव गुणभेदतः ।\nप्रोच्यते गुणसङ्ख्याने यथावच्छृणु तान्यपि ॥१८-१९॥",
        "index": 23,
        "shloka_num": 19
    },
    {
        "text": "सर्वभूतेषु येनैकं भावमव्ययमीक्षते ।\nअविभक्तं विभक्तेषु तज्ज्ञानं विद्धि सात्त्विकम् ॥१८-२०॥",
        "index": 24,
        "shloka_num": 20
    },
    {
        "text": "पृथक्त्वेन तु यज्ज्ञानं नानाभावान्पृथग्विधान् ।\nवेत्ति सर्वेषु भूतेषु तज्ज्ञानं विद्धि राजसम् ॥१८-२१॥",
        "index": 25,
        "shloka_num": 21
    },
    {
        "text": "यत्तु कृत्स्नवदेकस्मिन्कार्ये सक्तमहैतुकम् ।\nअतत्त्वार्थवदल्पं च तत्तामसमुदाहृतम् ॥१८-२२॥",
        "index": 26,
        "shloka_num": 22
    },
    {
        "text": "नियतं सङ्गरहितमरागद्वेषतः कृतम् ।\nअफलप्रेप्सुना कर्म यत्तत्सात्त्विकमुच्यते ॥१८-२३॥",
        "index": 27,
        "shloka_num": 23
    },
    {
        "text": "यत्तु कामेप्सुना कर्म साहङ्कारेण वा पुनः ।\nक्रियते बहुलायासं तद्राजसमुदाहृतम् ॥१८-२४॥",
        "index": 28,
        "shloka_num": 24
    },
    {
        "text": "अनुबन्धं क्षयं हिंसामनपेक्ष्य च पौरुषम् ।\nमोहादारभ्यते कर्म यत्तत्तामसमुच्यते ॥१८-२५॥",
        "index": 29,
        "shloka_num": 25
    },
    {
        "text": "मुक्तसङ्गोऽनहंवादी धृत्युत्साहसमन्वितः ।\nसिद्ध्यसिद्ध्योर्निर्विकारः कर्ता सात्त्विक उच्यते ॥१८-२६॥",
        "index": 30,
        "shloka_num": 26
    },
    {
        "text": "रागी कर्मफलप्रेप्सुर्लुब्धो हिंसात्मकोऽशुचिः ।\nहर्षशोकान्वितः कर्ता राजसः परिकीर्तितः ॥१८-२७॥",
        "index": 31,
        "shloka_num": 27
    },
    {
        "text": "अयुक्तः प्राकृतः स्तब्धः शठो नैष्कृतिकोऽलसः ।\nविषादी दीर्घसूत्री च कर्ता तामस उच्यते ॥१८-२८॥",
        "index": 32,
        "shloka_num": 28
    },
    {
        "text": "बुद्धेर्भेदं धृतेश्चैव गुणतस्त्रिविधं श‍ृणु ।\nप्रोच्यमानमशेषेण पृथक्त्वेन धनञ्जय ॥१८-२९॥",
        "index": 33,
        "shloka_num": 29
    },
    {
        "text": "प्रवृत्तिं च निवृत्तिं च कार्याकार्ये भयाभये ।\nबन्धं मोक्षं च या वेत्ति बुद्धिः सा पार्थ सात्त्विकी ॥१८-३०॥",
        "index": 34,
        "shloka_num": 30
    },
    {
        "text": "यया धर्ममधर्मं च कार्यं चाकार्यमेव च ।\nअयथावत्प्रजानाति बुद्धिः सा पार्थ राजसी ॥१८-३१॥",
        "index": 35,
        "shloka_num": 31
    },
    {
        "text": "अधर्मं धर्ममिति या मन्यते तमसावृता ।\nसर्वार्थान्विपरीतांश्च बुद्धिः सा पार्थ तामसी ॥१८-३२॥",
        "index": 36,
        "shloka_num": 32
    },
    {
        "text": "धृत्या यया धारयते मनःप्राणेन्द्रियक्रियाः ।\nयोगेनाव्यभिचारिण्या धृतिः सा पार्थ सात्त्विकी ॥१८-३३॥",
        "index": 37,
        "shloka_num": 33
    },
    {
        "text": "यया तु धर्मकामार्थान्धृत्या धारयतेऽर्जुन ।\nप्रसङ्गेन फलाकाङ्क्षी धृतिः सा पार्थ राजसी ॥१८-३४॥",
        "index": 38,
        "shloka_num": 34
    },
    {
        "text": "यया स्वप्नं भयं शोकं विषादं मदमेव च ।\nन विमुञ्चति दुर्मेधा धृतिः सा पार्थ तामसी ॥१८-३५॥",
        "index": 39,
        "shloka_num": 35
    },
    {
        "text": "सुखं त्विदानीं त्रिविधं श‍ृणु मे भरतर्षभ ।\nअभ्यासाद्रमते यत्र दुःखान्तं च निगच्छति ॥१८-३६॥",
        "index": 40,
        "shloka_num": 36
    },
    {
        "text": "यत्तदग्रे विषमिव परिणामेऽमृतोपमम् ।\nतत्सुखं सात्त्विकं प्रोक्तमात्मबुद्धिप्रसादजम् ॥१८-३७॥",
        "index": 41,
        "shloka_num": 37
    },
    {
        "text": "विषयेन्द्रियसंयोगाद्यत्तदग्रेऽमृतोपमम् ।\nपरिणामे विषमिव तत्सुखं राजसं स्मृतम् ॥१८-३८॥",
        "index": 42,
        "shloka_num": 38
    },
    {
        "text": "यदग्रे चानुबन्धे च सुखं मोहनमात्मनः ।\nनिद्रालस्यप्रमादोत्थं तत्तामसमुदाहृतम् ॥१८-३९॥",
        "index": 43,
        "shloka_num": 39
    },
    {
        "text": "न तदस्ति पृथिव्यां वा दिवि देवेषु वा पुनः ।\nसत्त्वं प्रकृतिजैर्मुक्तं यदेभिः स्यात्त्रिभिर्गुणैः ॥१८-४०॥",
        "index": 44,
        "shloka_num": 40
    },
    {
        "text": "ब्राह्मणक्षत्रियविशां शूद्राणां च परन्तप ।\nकर्माणि प्रविभक्तानि स्वभावप्रभवैर्गुणैः ॥१८-४१॥",
        "index": 45,
        "shloka_num": 41
    },
    {
        "text": "शमो दमस्तपः शौचं क्षान्तिरार्जवमेव च ।\nज्ञानं विज्ञानमास्तिक्यं ब्रह्मकर्म स्वभावजम् ॥१८-४२॥",
        "index": 46,
        "shloka_num": 42
    },
    {
        "text": "शौर्यं तेजो धृतिर्दाक्ष्यं युद्धे चाप्यपलायनम् ।\nदानमीश्वरभावश्च क्षात्रं कर्म स्वभावजम् ॥१८-४३॥",
        "index": 47,
        "shloka_num": 43
    },
    {
        "text": "कृषिगौरक्ष्यवाणिज्यं वैश्यकर्म स्वभावजम् ।\nपरिचर्यात्मकं कर्म शूद्रस्यापि स्वभावजम् ॥१८-४४॥",
        "index": 48,
        "shloka_num": 44
    },
    {
        "text": "स्वे स्वे कर्मण्यभिरतः संसिद्धिं लभते नरः ।\nस्वकर्मनिरतः सिद्धिं यथा विन्दति तच्छृणु ॥१८-४५॥",
        "index": 49,
        "shloka_num": 45
    },
    {
        "text": "यतः प्रवृत्तिर्भूतानां येन सर्वमिदं ततम् ।\nस्वकर्मणा तमभ्यर्च्य सिद्धिं विन्दति मानवः ॥१८-४६॥",
        "index": 50,
        "shloka_num": 46
    },
    {
        "text": "श्रेयान्स्वधर्मो विगुणः परधर्मात्स्वनुष्ठितात् ।\nस्वभावनियतं कर्म कुर्वन्नाप्नोति किल्बिषम् ॥१८-४७॥",
        "index": 51,
        "shloka_num": 47
    },
    {
        "text": "सहजं कर्म कौन्तेय सदोषमपि न त्यजेत् ।\nसर्वारम्भा हि दोषेण धूमेनाग्निरिवावृताः ॥१८-४८॥",
        "index": 52,
        "shloka_num": 48
    },
    {
        "text": "असक्तबुद्धिः सर्वत्र जितात्मा विगतस्पृहः ।\nनैष्कर्म्यसिद्धिं परमां संन्यासेनाधिगच्छति ॥१८-४९॥",
        "index": 53,
        "shloka_num": 49
    },
    {
        "text": "सिद्धिं प्राप्तो यथा ब्रह्म तथाप्नोति निबोध मे ।\nसमासेनैव कौन्तेय निष्ठा ज्ञानस्य या परा ॥१८-५०॥",
        "index": 54,
        "shloka_num": 50
    },
    {
        "text": "बुद्ध्या विशुद्धया युक्तो धृत्यात्मानं नियम्य च ।\nशब्दादीन्विषयांस्त्यक्त्वा रागद्वेषौ व्युदस्य च ॥१८-५१॥",
        "index": 55,
        "shloka_num": 51
    },
    {
        "text": "विविक्तसेवी लघ्वाशी यतवाक्कायमानसः ।\nध्यानयोगपरो नित्यं वैराग्यं समुपाश्रितः ॥१८-५२॥",
        "index": 56,
        "shloka_num": 52
    },
    {
        "text": "अहङ्कारं बलं दर्पं कामं क्रोधं परिग्रहम् ।\nविमुच्य निर्ममः शान्तो ब्रह्मभूयाय कल्पते ॥१८-५३॥",
        "index": 57,
        "shloka_num": 53
    },
    {
        "text": "ब्रह्मभूतः प्रसन्नात्मा न शोचति न काङ्क्षति ।\nसमः सर्वेषु भूतेषु मद्भक्तिं लभते पराम् ॥१८-५४॥",
        "index": 58,
        "shloka_num": 54
    },
    {
        "text": "भक्त्या मामभिजानाति यावान्यश्चास्मि तत्त्वतः ।\nततो मां तत्त्वतो ज्ञात्वा विशते तदनन्तरम् ॥१८-५५॥",
        "index": 59,
        "shloka_num": 55
    },
    {
        "text": "सर्वकर्माण्यपि सदा कुर्वाणो मद्व्यपाश्रयः ।\nमत्प्रसादादवाप्नोति शाश्वतं पदमव्ययम् ॥१८-५६॥",
        "index": 60,
        "shloka_num": 56
    },
    {
        "text": "चेतसा सर्वकर्माणि मयि संन्यस्य मत्परः ।\nबुद्धियोगमुपाश्रित्य मच्चित्तः सततं भव ॥१८-५७॥",
        "index": 61,
        "shloka_num": 57
    },
    {
        "text": "मच्चित्तः सर्वदुर्गाणि मत्प्रसादात्तरिष्यसि ।\nअथ चेत्त्वमहङ्कारान्न श्रोष्यसि विनङ्क्ष्यसि ॥१८-५८॥",
        "index": 62,
        "shloka_num": 58
    },
    {
        "text": "यदहङ्कारमाश्रित्य न योत्स्य इति मन्यसे ।\nमिथ्यैष व्यवसायस्ते प्रकृतिस्त्वां नियोक्ष्यति ॥१८-५९॥",
        "index": 63,
        "shloka_num": 59
    },
    {
        "text": "स्वभावजेन कौन्तेय निबद्धः स्वेन कर्मणा ।\nकर्तुं नेच्छसि यन्मोहात्करिष्यस्यवशोऽपि तत् ॥१८-६०॥",
        "index": 64,
        "shloka_num": 60
    },
    {
        "text": "ईश्वरः सर्वभूतानां हृद्देशेऽर्जुन तिष्ठति ।\nभ्रामयन्सर्वभूतानि यन्त्रारूढानि मायया ॥१८-६१॥",
        "index": 65,
        "shloka_num": 61
    },
    {
        "text": "तमेव शरणं गच्छ सर्वभावेन भारत ।\nतत्प्रसादात्परां शान्तिं स्थानं प्राप्स्यसि शाश्वतम् ॥१८-६२॥",
        "index": 66,
        "shloka_num": 62
    },
    {
        "text": "इति ते ज्ञानमाख्यातं गुह्याद्गुह्यतरं मया ।\nविमृश्यैतदशेषेण यथेच्छसि तथा कुरु ॥१८-६३॥",
        "index": 67,
        "shloka_num": 63
    },
    {
        "text": "सर्वगुह्यतमं भूयः श‍ृणु मे परमं वचः ।\nइष्टोऽसि मे दृढमिति ततो वक्ष्यामि ते हितम् ॥१८-६४॥",
        "index": 68,
        "shloka_num": 64
    },
    {
        "text": "मन्मना भव मद्भक्तो मद्याजी मां नमस्कुरु ।\nमामेवैष्यसि सत्यं ते प्रतिजाने प्रियोऽसि मे ॥१८-६५॥",
        "index": 69,
        "shloka_num": 65
    },
    {
        "text": "सर्वधर्मान्परित्यज्य मामेकं शरणं व्रज ।\nअहं त्वा सर्वपापेभ्यो मोक्षयिष्यामि मा शुचः ॥१८-६६॥",
        "index": 70,
        "shloka_num": 66
    },
    {
        "text": "इदं ते नातपस्काय नाभक्ताय कदाचन ।\nन चाशुश्रूषवे वाच्यं न च मां योऽभ्यसूयति ॥१८-६७॥",
        "index": 71,
        "shloka_num": 67
    },
    {
        "text": "य इदं परमं गुह्यं मद्भक्तेष्वभिधास्यति ।\nभक्तिं मयि परां कृत्वा मामेवैष्यत्यसंशयः ॥१८-६८॥",
        "index": 72,
        "shloka_num": 68
    },
    {
        "text": "न च तस्मान्मनुष्येषु कश्चिन्मे प्रियकृत्तमः ।\nभविता न च मे तस्मादन्यः प्रियतरो भुवि ॥१८-६९॥",
        "index": 73,
        "shloka_num": 69
    },
    {
        "text": "अध्येष्यते च य इमं धर्म्यं संवादमावयोः ।\nज्ञानयज्ञेन तेनाहमिष्टः स्यामिति मे मतिः ॥१८-७०॥",
        "index": 74,
        "shloka_num": 70
    },
    {
        "text": "श्रद्धावाननसूयश्च श‍ृणुयादपि यो नरः ।\nसोऽपि मुक्तः शुभाँल्लोकान्प्राप्नुयात्पुण्यकर्मणाम् ॥१८-७१॥",
        "index": 75,
        "shloka_num": 71
    },
    {
        "text": "कच्चिदेतच्छ्रुतं पार्थ त्वयैकाग्रेण चेतसा ।\nकच्चिदज्ञानसम्मोहः प्रनष्टस्ते धनञ्जय ॥१८-७२॥",
        "index": 76,
        "shloka_num": 72
    },
    {
        "text": "अर्जुन उवाच ।",
        "index": 77,
        "shloka_num": null
    },
    {
        "text": "नष्टो मोहः स्मृतिर्लब्धा त्वत्प्रसादान्मयाच्युत ।\nस्थितोऽस्मि गतसन्देहः करिष्ये वचनं तव ॥१८-७३॥",
        "index": 78,
        "shloka_num": 73
    },
    {
        "text": "सञ्जय उवाच ।",
        "index": 79,
        "shloka_num": null
    },
    {
        "text": "इत्यहं वासुदेवस्य पार्थस्य च महात्मनः ।\nसंवादमिममश्रौषमद्भुतं रोमहर्षणम् ॥१८-७४॥",
        "index": 80,
        "shloka_num": 74
    },
    {
        "text": "व्यासप्रसादाच्छ्रुतवानेतद्गुह्यमहं परम् ।\nयोगं योगेश्वरात्कृष्णात्साक्षात्कथयतः स्वयम् ॥१८-७५॥",
        "index": 81,
        "shloka_num": 75
    },
    {
        "text": "राजन्संस्मृत्य संस्मृत्य संवादमिममद्भुतम् ।\nकेशवार्जुनयोः पुण्यं हृष्यामि च मुहुर्मुहुः ॥१८-७६॥",
        "index": 82,
        "shloka_num": 76
    },
    {
        "text": "तच्च संस्मृत्य संस्मृत्य रूपमत्यद्भुतं हरेः ।\nविस्मयो मे महान् राजन्हृष्यामि च पुनः पुनः ॥१८-७७॥",
        "index": 83,
        "shloka_num": 77
    },
    {
        "text": "यत्र योगेश्वरः कृष्णो यत्र पार्थो धनुर्धरः ।\nतत्र श्रीर्विजयो भूतिर्ध्रुवा नीतिर्मतिर्मम ॥१८-७८॥",
        "index": 84,
        "shloka_num": 78
    },
    {
        "text": "ॐ तत्सदिति श्रीमद्भगवद्गीतासूपनिषत्सु\nब्रह्मविद्यायां योगशास्त्रे श्रीकृष्णार्जुनसंवादे\nमोक्षसंन्यासयोगो नाम अष्टादशोऽध्यायः ॥१८॥",
        "index": 85,
        "shloka_num": null
    },
    {
        "text": "ॐ\nशान्ताकारं भुजगशयनं पद्मनाभं सुरेशम् ।\nविश्वाधारं गगनसदृशं मेघवर्णं शुभाङ्गम् ।\nलक्ष्मीकान्तं कमलनयनं योगिभिर्ध्यानगम्यम् ।\nवन्दे विष्णुं भवभयहरं सर्वलोकैकनाथम् ॥",
        "index": 86,
        "shloka_num": null
    }
]