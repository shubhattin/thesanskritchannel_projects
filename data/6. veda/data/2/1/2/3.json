[
  {
    "text": "स॒मिधा॒ऽग्निं दु॑वस्यत घृतैर्बो॑धय॒ताति॑थिम् ।\nआस्मि॑न् ह॒व्या जु॑होतन ॥१॥",
    "index": 1,
    "shloka_num": 1
  },
  {
    "text": "सुस॑मिद्धाय शो॒चिषे॑ घृ॒तं ती॒व्रं जु॑होतन ।\nअ॒ग्नये॑ जा॒तवे॑दसे ॥२॥",
    "index": 2,
    "shloka_num": 2
  },
  {
    "text": "तं त्वा॑ स॒मिद्भि॑रङ्गिरो घृ॒तेन॑ वर्धयामसि ।\nबृ॒हच्छो॑चा यविष्ठ्य ॥३॥",
    "index": 3,
    "shloka_num": 3
  },
  {
    "text": "उप॑ त्वाऽग्ने ह॒विष्म॑तीर्घृ॒ताची॑र्यन्तु हर्यत ।\nजु॒षस्व॑ स॒मिधो॒ मम॑ ॥४॥",
    "index": 4,
    "shloka_num": 4
  },
  {
    "text": "भूर्भुवः॒ स्वर्द्यौरि॑व भू॒म्ना पृ॑थि॒वीव॑ वरि॒म्णा ।\nतस्या॑स्ते पृथिवि देवयजनि पृ॒ष्ठेऽग्निम॑न्ना॒दम॒न्नाद्या॒याद॑धे ॥५॥",
    "index": 5,
    "shloka_num": 5
  },
  {
    "text": "आयं गौः पृश्नि॑रक्रमी॒दस॑दन् मा॒तरं॑ पु॒रः ।\nपि॒तरं॑ च प्र॒यन्त्स्वः॑ ॥६॥",
    "index": 6,
    "shloka_num": 6
  },
  {
    "text": "अ॒न्तश्च॑रति रोच॒नास्य प्रा॒णादपा॑न॒ती ।\nव्य॑ख्यन् महि॒षो दिव॑म् ॥७॥",
    "index": 7,
    "shloka_num": 7
  },
  {
    "text": "त्रि॒jशद्धाम॒ वि रा॑जति॒ वाक् प॑त॒ङ्गाय॑ धीयते ।\nप्रति॒ वस्तो॒रह॒ द्युभिः॑ ॥८॥",
    "index": 8,
    "shloka_num": 8
  },
  {
    "text": "अ॒ग्निर्ज्योति॒र्ज्योति॑र॒ग्निः स्वाहा॑ ।\nसूर्यो॒ ज्योति॒र्ज्योतिः॒ सूर्यः॒ स्वाहा॑ ।\nअ॒ग्निर्वर्चो॒ ज्योति॒र्वर्चः॒ स्वाहा॑ ।\nसूर्यो॒ वर्चो॒ ज्योति॒र्वर्चः॒ स्वाहा॑ ।\nज्योतिः॒ सूर्यः॒ सूर्यो॒ ज्योतिः॒ स्वाहा॑ ॥९॥",
    "index": 9,
    "shloka_num": 9
  },
  {
    "text": "स॒जूर्दे॒वेन॑ सवि॒त्रा स॒जू रात्र्येन्द्र॑वत्या ।\nजु॑षा॒णो अ॒ग्निर्वे॑तु॒ स्वाहा॑ ।\nस॒जूर्दे॒वेन॑ सवि॒त्रा स॒जूरु॒षसेन्द्र॑वत्या ।\nजु॑षा॒णः सूर्यो॑ वेतु॒ स्वाहा॑ ॥१०॥",
    "index": 10,
    "shloka_num": 10
  },
  {
    "text": "उ॒प॒प्र॒यन्तो॑ अध्व॒रं मन्त्रं॑ वोचेमा॒ग्नये॑ ।\nआ॒रे अ॒स्मे च॑ शृण्व॒ते ॥११॥",
    "index": 11,
    "shloka_num": 11
  },
  {
    "text": "अ॒ग्निर्मू॒र्धा दि॒वः क॒कुत्पतिः॑ पृथि॒व्या अ॒यम् ।\nअ॒पाᳪरेता॑ᳪसि जिन्वति ॥१२॥",
    "index": 12,
    "shloka_num": 12
  },
  {
    "text": "उ॒भा वा॑मिन्द्राग्नी आहु॒वध्या॑ उ॒भा राध॑सः स॒ह मा॑द॒यध्यै॑ ।\nउ॒भा दा॒तारा॑वि॒षाᳪर॑यी॒णामु॒भा वाज॑स्य सा॒तये॑ हुवे वाम् ॥१३॥",
    "index": 13,
    "shloka_num": 13
  },
  {
    "text": "अ॒यं ते॒ योनि॑रृ॒त्वियो॒ यतो॑ जा॒तो अरो॑चथाः ।\nतं जा॒नन्न॑ग्न॒ आरो॒हाथा॑ नो वर्धया र॒यिम् ॥१४॥",
    "index": 14,
    "shloka_num": 14
  },
  {
    "text": "अ॒यमि॒ह प्र॑थ॒मो धा॑यि धा॒तृभि॒र्होता॒ यजि॑ष्ठो अध्व॒रेष्वीड्यः॑ ।\nयमप्न॑वानो॒ भृग॑वो विरुरु॒चुर्वने॑षु चि॒त्रं वि॒भ्वं॒ वि॒शेवि॑शे ॥१५॥",
    "index": 15,
    "shloka_num": 15
  },
  {
    "text": "अ॒स्य प्र॒त्नामनु॒ द्युत॑ᳪशु॒क्रं दु॑दुह्रे॒ अह्र॑यः ।\nपयः॑ सहस्र॒सामृषि॑म् ॥१६॥",
    "index": 16,
    "shloka_num": 16
  },
  {
    "text": "त॑नू॒पा अ॑ग्नेऽसि त॒न्वं॒ मे पाह्यायु॒र्दा अ॑ग्ने॒ स्यायु॑र्मे देहि व॑र्चो॒दा अ॑ग्नेऽसि॒ वर्चो॑ मे देहि ।\nअग्ने॒ यन्मे॑ त॒न्वा॒ ऊ॒नं तन्म॒ आपृ॑ण ॥१७॥",
    "index": 17,
    "shloka_num": 17
  },
  {
    "text": "इन्धा॑नास्त्वा श॒तᳪहिमा॑ द्यु॒मन्त॒ᳪसमि॑धीमहि ।\nवय॑स्वन्तो वय॒स्कृत॒ सह॑स्वन्तः सह॒स्कृत॑म् ।\nअग्ने॑ सपत्न॒दम्भ॑न॒मद॑ब्धासो॒ अदा॑भ्यम् ।\nचित्रा॑वसो स्व॒स्ति ते॑ पा॒रम॑शीय ॥१८॥",
    "index": 18,
    "shloka_num": 18
  },
  {
    "text": "सं त्वम॑ग्ने॒ सूर्य॑स्य॒ वर्च॑सागथाः॒ समृषी॑णाᳪ स्तु॒तेन॑ ।\nसं प्रि॒येण॒ धाम्ना॒ सम॒हमायु॑षा॒ सं वर्च॑सा॒ सं प्र॒जया॒ सᳪ रा॒यस्पोषे॑ण ग्मिषीय ॥१९॥",
    "index": 19,
    "shloka_num": 19
  },
  {
    "text": "अन्ध॒ स्थान्धो॑ वो भक्षीय॒ मह॑ स्थ॒ महो॑ वो भक्षी॒योर्ज॒ स्थोर्जं॑ वो भक्षीय रा॒यस्पोष॑ स्थ रा॒यस्पोषं॑ वो भक्षीय ॥२०॥",
    "index": 20,
    "shloka_num": 20
  },
  {
    "text": "रेव॑ती॒ रम॑ध्वम॒स्मिन्योना॑व॒स्मिन् गो॒ष्ठेऽस्मिंल्लो॒के॒ऽस्मिन्क्षये॑ ।\nइहै॒व स्त॒ माप॑गात ॥२१॥",
    "index": 21,
    "shloka_num": 21
  },
  {
    "text": "स॒ᳪहि॒तासि॑ विश्वरू॒प्यू॒र्जा मावि॑श गौप॒त्येन॑ ।\nउप॑ त्वाग्ने दि॒वेदि॑वे॒ दोषा॑वस्तर्द्धि॒या व॒यम् ।\nनमो॒ भर॑न्त॒ एम॑सि ॥२२॥",
    "index": 22,
    "shloka_num": 22
  },
  {
    "text": "राज॑न्तमध्व॒राणां॑ गो॒पामृ॒तस्य॒ दीदि॑विम् ।\nवर्ध॑मान॒ᳪ स्वे दमे॑ ॥२३॥",
    "index": 23,
    "shloka_num": 23
  },
  {
    "text": "स नः॑ पि॒तेव॑ सू॒नवेऽग्ने॑ सूपाय॒नो भ॑व ।\nसच॑स्वा नः स्व॒स्तये॑ ॥२४॥",
    "index": 24,
    "shloka_num": 24
  },
  {
    "text": "अग्ने॒ त्वं नो॒ अन्त॑म उ॒त त्रा॒ता शि॒वो भ॑वा वरू॒थ्यः॒ ।\nवसु॑र॒ग्निर्वसुश्र॑वा॒ अच्छा॑ नक्षि द्यु॒मत्त॑मᳪ र॒यिं दाः॑ ॥२५॥",
    "index": 25,
    "shloka_num": 25
  },
  {
    "text": "तं त्वा॑ शोचिष्ठ दीदिवः सु॒म्नाय॑ नू॒नमी॑महे॒ सखि॑भ्यः ।\nस नो॑ बोधि श्रु॒धी हव॑मुरु॒ष्या णो॑ अधाय॒तः सम॑स्मात् ॥२६॥",
    "index": 26,
    "shloka_num": 26
  },
  {
    "text": "इड॒ एह्यदि॑त॒ एहि॑ काम्या॒ एत॑ ।\nमयि॑ वः काम॒धर॑णं भूयात् ॥२७॥",
    "index": 27,
    "shloka_num": 27
  },
  {
    "text": "सो॒मान॒ᳪ स्वर॑णं कृणु॒हि ब्र॑ह्मणस्पते ।\nक॒क्षीव॑न्तं॒ य औ॑शि॒जः ॥२८॥",
    "index": 28,
    "shloka_num": 28
  },
  {
    "text": "यो रे॒वान्यो अ॑मीव॒हा व॑सु॒वित्पु॑ष्टि॒वर्द्ध॑नः ।\nस नः॑ सिषक्तु॒ यस्तु॒रः ॥२९॥",
    "index": 29,
    "shloka_num": 29
  },
  {
    "text": "मा नः॒ शᳪसो॒ अर॑रुषो धू॒र्तिः प्रण॒ङ मर्त्य॑स्य ।\nरक्षा॑ णो ब्रह्मणस्पते ॥३०॥",
    "index": 30,
    "shloka_num": 30
  },
  {
    "text": "महि॑ त्री॒णामवो॑ऽस्तु द्यु॒क्षं मि॒त्रस्या॑र्य॒म्णः ।\nदु॑रा॒धर्षं॒ वरु॑णस्य ॥३१॥",
    "index": 31,
    "shloka_num": 31
  },
  {
    "text": "न॒हि तेषा॑म॒मा च॒न नाध्व॑सु वार॒णेषु॑ ।\nईशे॑ रि॒पुर॒घश॑ᳪसः ॥३२॥",
    "index": 32,
    "shloka_num": 32
  },
  {
    "text": "ते हि पु॒त्रासो॒ अदि॑तेः॒ प्र जी॒वसे॒ मर्त्या॑य ।\nज्योति॒र्यच्छ॒न्त्यज॑स्रम् ॥३३॥",
    "index": 33,
    "shloka_num": 33
  },
  {
    "text": "क॒दा च॒न स्त॒रीर॑सि॒ नेन्द्र॑ सश्चसि दा॒शुषे॑ ।\nउ॒पोपेन्नु म॑घव॒न् भूय॒ इन्नु ते॒ दानं॑ दे॒वस्य॑ पृच्यते ॥३४॥",
    "index": 34,
    "shloka_num": 34
  },
  {
    "text": "तत्स॑वि॒तुर्वरे॑ण्यं॒ भर्गो॑ दे॒वस्य॑ धीमहि ।\nधियो॒ यो नः॑ प्रचो॒दया॑त् ॥३५॥",
    "index": 35,
    "shloka_num": 35
  },
  {
    "text": "परि॑ ते दू॒डभो॒ रथो॒ऽस्माँ२ अ॑श्नोतु वि॒श्वतः॑ ।\nयेन॒ रक्ष॑सि दा॒शुषः॑ ॥३६॥",
    "index": 36,
    "shloka_num": 36
  },
  {
    "text": "भूर्भुवः॒ स्वः॒ सुप्र॒जाः प्र॒जाभिः॑ स्याᳪ सु॒वीरो॑ वी॒रैः सु॒पोषः॒ पोषैः॑ ।\nनर्य॑ प्र॒जां मे॑ पाहि शᳪस्य॑ प॒शून्मे॑ पा॒ह्यथ॑र्य पि॒तुं मे॑ पाहि ॥३७॥",
    "index": 37,
    "shloka_num": 37
  },
  {
    "text": "आ ग॑न्म वि॒श्ववे॑दसम॒स्मभ्यं॑ वसु॒वित्त॑मम् ।\nअग्ने॑ सम्राड॒भि द्यु॒म्नम॒भि सह॒ आ य॑च्छस्व ॥३८॥",
    "index": 38,
    "shloka_num": 38
  },
  {
    "text": "अ॒यम॒ग्निर्गृ॒हप॑ति॒र्गार्ह॑पत्यः प्र॒जाया॑ वसु॒वित्त॑मः ।\nअग्ने॑ गृहपते॒ऽभि द्यु॒म्नम॒भि सह॒ आ य॑च्छस्व ॥३९॥",
    "index": 39,
    "shloka_num": 39
  },
  {
    "text": "अ॒यम॒ग्निः पु॑री॒ष्यो॒ रयि॒मान् पु॑ष्टि॒वर्ध॑नः ।\nअग्ने॑ पुरीष्या॒भि द्यु॒म्नम॒भि सह॒ आ य॑च्छस्व ॥४०॥",
    "index": 40,
    "shloka_num": 40
  },
  {
    "text": "गृहा॒ मा बि॑भीत॒ मा वे॑पध्व॒मूर्जं॑ बिभ्रत॒ एम॑सि ।\nऊर्जं॒ बिभ्र॑द्वः सु॒मनाः॑ सुमे॒धा गृ॒हानैमि॒ मन॑सा॒ मोद॑मानः ॥४१॥",
    "index": 41,
    "shloka_num": 41
  },
  {
    "text": "येषा॑म॒ध्येति॑ प्र॒वस॒न्येषु॑ सौमन॒सो ब॒हुः ।\nगृ॒हानुप॑ह्वयामहे॒ ते नो॑ जानन्तु जान॒तः ॥४२॥",
    "index": 42,
    "shloka_num": 42
  },
  {
    "text": "उप॑हूता इ॒ह गाव॒ उप॑हूता अजा॒वयः॑ ।\nअथो॒ अन्न॑स्य की॒लाल॒ उप॑हूतो गृ॒हेषु॑ नः ।\nक्षेमा॑य वः॒ शान्त्यै॒ प्रप॑द्ये शि॒वᳪ श॒ग्मᳪ शं॒योः शं॒योः ॥४३॥",
    "index": 43,
    "shloka_num": 43
  },
  {
    "text": "प्र॒घा॒सिनो॑ हवामहे म॒रुत॑श्च रि॒शाद॑सः ।\nक॒र॒म्भेण॑ स॒जोष॑सः ॥४४॥",
    "index": 44,
    "shloka_num": 44
  },
  {
    "text": "यद्ग्रामे॒ यदर॑ण्ये॒ यत्स॒भायां॒ यदि॑न्द्रि॑ये ।\nयदेन॑श्चकृ॒मा व॒यमि॒दं तदव॑यजामहे॒ स्वाहा॑ ॥४५॥",
    "index": 45,
    "shloka_num": 45
  },
  {
    "text": "मो षू ण॑ इ॒न्द्रात्र॑ पृ॒त्सु दे॒वैरस्ति॒ हि ष्मा॑ ते शुष्मिन्नव॒याः ।\nम॒हश्चि॒द्यस्य॑ मी॒ढुषो॑ य॒व्या ह॒विष्म॑तो म॒रुतो॒ वन्द॑ते॒ गीः ॥४६॥",
    "index": 46,
    "shloka_num": 46
  },
  {
    "text": "अक्र॒न् कर्म॑ कर्म॒कृतः॑ स॒ह वा॒चा म॑यो॒भुवा॑ ।\nदे॒वेभ्यः॒ कर्म॑ कृ॒त्वास्तं॒ प्रेत॑ सचाभुवः ॥४७॥",
    "index": 47,
    "shloka_num": 47
  },
  {
    "text": "अव॑भृथ निचुम्पुण निचे॒रुर॑सि निचुम्पु॒णः ।\nअव॑ दे॒वैर्दे॒वकृ॑त॒मेनो॑ऽयासिष॒मव॒ मर्त्यै॒र्मर्त्य॑कृतं पुरु॒राव्णो॑ देव रि॒षस्पा॑हि ॥४८॥",
    "index": 48,
    "shloka_num": 48
  },
  {
    "text": "पू॒र्णा द॑र्वि॒ परा॑ पत॒ सुपू॑र्णा॒ पुन॒रा प॑त ।\nव॒स्नेव॒ विक्री॑णावहा॒ इष॒मूर्ज॑ᳪ शतक्रतो ॥४९॥",
    "index": 49,
    "shloka_num": 49
  },
  {
    "text": "दे॒हि मे॒ ददा॑मि ते॒ नि मे॑ धेहि॒ नि त दधे ।\nनि॒हारं॑ च॒ हरा॑सि मे नि॒हारं॒ नि ह॑राणि ते॒ स्वाहा॑ ॥५०॥",
    "index": 50,
    "shloka_num": 50
  },
  {
    "text": "अक्ष॒न्नमी॑मदन्त॒ ह्यव॑ प्रि॒या अ॑धूषत ।\nअस्तो॑षत॒ स्वभा॑नवो॒ विप्रा॒ निवि॑ष्ठया म॒ती योजा॒ न्वि॒न्द्र ते॒ हरी॑ ॥५१॥",
    "index": 51,
    "shloka_num": 51
  },
  {
    "text": "सु॒स॒न्दृशं॑ त्वा व॒यं मघ॑वन्वन्दिषी॒महि॑ ।\nप्र नू॒नं पू॒र्णब॑न्धुर स्तु॒तो या॑सि॒ वशाँ॒२ अनु॒ योजा॒ न्वि॒न्द्र ते॒ हरी॑ ॥५२॥",
    "index": 52,
    "shloka_num": 52
  },
  {
    "text": "मनो॒ न्वाह्वा॑महे नाराश॒jसेन॒ स्तोमे॑न ।\nपि॑तॄ॒णां च॒ मन्म॑भिः ॥५३॥",
    "index": 53,
    "shloka_num": 53
  },
  {
    "text": "आ न॑ एतु॒ मनः॒ पुनः॒ क्रत्वे॒ दक्षा॑य जी॒वसे॑ ।\nज्योक् च॒ सूर्यं॑ दृ॒शे ॥५४॥",
    "index": 54,
    "shloka_num": 54
  },
  {
    "text": "पुन॑र्नः पितरो॒ मनो॒ ददा॑तु दैव्यो॒ जनः॑ ।\nजी॒वं व्रात॑ᳪ सचेमहि ॥५५॥",
    "index": 55,
    "shloka_num": 55
  },
  {
    "text": "व॒यᳪ सो॑म व्र॒ते तव॒ मन॑स्त॒नूषु॒ बिभ्र॑तः ।\nप्र॒जाव॑न्तः सचेमहि ॥५६॥",
    "index": 56,
    "shloka_num": 56
  },
  {
    "text": "ए॒ष ते॑ रुद्र भा॒गः स॒ह स्वस्राम्बि॑कया॒ तं जु॑षस्व॒ स्वाहै॒ष ते॑ रुद्र भा॒ग आ॒खुस्ते॑ प॒शुः ॥५७॥",
    "index": 57,
    "shloka_num": 57
  },
  {
    "text": "अव॑ रु॒द्रम॑दीम॒ह्यव॑ दे॒वं त्र्य॑म्बकम् ।\nयथा॑ नो॒ वस्य॑स॒स्कर॒द्यथा॑ नः॒ श्रेय॑स॒स्कर॒द्यथा॑ नो व्यवसा॒यया॑त् ॥५८॥",
    "index": 58,
    "shloka_num": 58
  },
  {
    "text": "भे॒ष॒जम॑सि भेष॒जं गवेऽश्वा॑य॒ पुरु॑षाय भेष॒जम् ।\nसु॒खं मे॒षाय॑ मेष्यै ॥५९॥",
    "index": 59,
    "shloka_num": 59
  },
  {
    "text": "त्र्य॑म्बकं यजामहे सुग॒न्धिं पु॑ष्टि॒वर्ध॑नम् ।\nउ॒र्वा॒रु॒कमि॑व॒ बन्ध॑नान्मृ॒त्योर्मु॑क्षीय॒ मामृता॑त् ।\nत्र्य॑म्बकं यजामहे सुग॒न्धिं प॑ति॒वेद॑नम् ।\nउ॒र्वा॒रु॒कमि॑व॒ बन्ध॑नादि॒तो मु॑क्षीय॒ मामुतः॑ ॥६०॥",
    "index": 60,
    "shloka_num": 60
  },
  {
    "text": "ए॒तत्ते॑ रुद्राव॒सं तेन॑ प॒रो मूज॑व॒तोऽती॑हि ।\nअव॑ततधन्वा॒ पिना॑कावसः॒ कृत्ति॑वासा॒ अहि॑ᳪसन्नः शि॒वोऽती॑हि ॥६१॥",
    "index": 61,
    "shloka_num": 61
  },
  {
    "text": "त्र्या॑यु॒षं ज॒मद॑ग्नेः क॒श्यप॑स्य त्र्यायु॒षम् ।\nयद्दे॒वेषु॑ त्र्यायु॒षं तन्नो॑ अस्तु त्र्यायु॒षम् ॥६२॥",
    "index": 62,
    "shloka_num": 62
  },
  {
    "text": "शि॒वो नामा॑सि॒ स्वधि॑तिस्ते पि॒ता नम॑स्ते अस्तु॒ मा मा॑ हिᳪसीः ।\nनि व॑र्तयाम्यायु॑षे॒ऽन्नाद्या॑य॒ प्रजन॑नाय रा॒यस्पोषा॑य सुप्रजा॒स्त्वाय॑ सु॒वीर्या॑य ॥६३॥",
    "index": 63,
    "shloka_num": 63
  }
]
