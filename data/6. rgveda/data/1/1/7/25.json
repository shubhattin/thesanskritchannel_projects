[
  {
    "text": "६ मैत्रावरुणिर्वसिष्ठ: । इन्द्र:  । त्रिष्टुप्  ।",
    "index": 0,
    "shloka_num": null
  },
  {
    "text": "आ ते॑ म॒ह इ॑न्द्रो॒त्यु॑ग्र॒ सम॑न्यवो॒ यत्स॒मर॑न्त॒ सेना॑:  ।",
    "index": 1,
    "shloka_num": null
  },
  {
    "text": "पता॑ति दि॒द्युन्नर्य॑स्य बा॒ह्वोर्मा ते॒ मनो॑ विष्व॒द्र्य१ग्वि चा॑रीत्  ॥१॥",
    "index": 2,
    "shloka_num": 1
  },
  {
    "text": "नि दु॒र्ग इ॑न्द्र श्नथिह्य॒मित्रा॑न॒भि ये नो॒ मर्ता॑सो अ॒मन्ति॑  ।",
    "index": 3,
    "shloka_num": null
  },
  {
    "text": "आ॒रे तं शंसं॑ कृणुहि निनि॒त्सोरा नो॑ भर सं॒भर॑णं॒ वसू॑नाम्  ॥२॥",
    "index": 4,
    "shloka_num": 2
  },
  {
    "text": "श॒तं ते॑ शिप्रिन्नू॒तय॑: सु॒दासे॑ स॒हस्रं॒ शंसा॑ उ॒त रा॒तिर॑स्तु  ।",
    "index": 5,
    "shloka_num": null
  },
  {
    "text": "ज॒हि वध॑र्व॒नुषो॒ मर्त्य॑स्या॒ऽस्मे द्यु॒म्नमधि॒ रत्नं॑ च धेहि  ॥३॥",
    "index": 6,
    "shloka_num": 3
  },
  {
    "text": "त्वाव॑तो॒ ही॑न्द्र॒ क्रत्वे॒ अस्मि॒ त्वाव॑तोऽवि॒तुः शू॑र रा॒तौ  ।",
    "index": 7,
    "shloka_num": null
  },
  {
    "text": "विश्वेदहा॑नि तविषीव उग्रँ॒ ओक॑: कृणुष्व हरिवो॒ न म॑र्धीः  ॥४॥",
    "index": 8,
    "shloka_num": 4
  },
  {
    "text": "कुत्सा॑ ए॒ते हर्य॑श्वाय शू॒षमिन्द्रे॒ सहो॑ दे॒वजू॑तमिया॒नाः  ।",
    "index": 9,
    "shloka_num": null
  },
  {
    "text": "स॒त्रा कृ॑धि सु॒हना॑ शूर वृ॒त्रा व॒यं तरु॑त्राः सनुयाम॒ वाज॑म्  ॥५॥",
    "index": 10,
    "shloka_num": 5
  },
  {
    "text": "ए॒वा न॑ इन्द्र॒ वार्य॑स्य पूर्धि॒ प्र ते॑ म॒हीं सु॑म॒तिं वे॑विदाम  ।",
    "index": 11,
    "shloka_num": null
  },
  {
    "text": "इषं॑ पिन्व म॒घव॑द्भ्यः सु॒वीरां॑ यू॒यं पा॑त स्व॒स्तिभि॒: सदा॑ नः  ॥६॥",
    "index": 12,
    "shloka_num": 6
  }
]
