[
  {
    "text": "५ मैत्रावरुणिर्वसिष्ठ: । मित्रावरुणौ । त्रिष्टुप्  ।",
    "index": 0,
    "shloka_num": null
  },
  {
    "text": "दि॒वि क्षय॑न्ता॒ रज॑सः पृथि॒व्यां प्र वां॑ घृ॒तस्य॑ नि॒र्णिजो॑ ददीरन्  ।",
    "index": 1,
    "shloka_num": null
  },
  {
    "text": "ह॒व्यं नो॑ मि॒त्रो अ॑र्य॒मा सुजा॑तो॒ राजा॑ सुक्ष॒त्रो वरु॑णो जुषन्त  ॥१॥",
    "index": 2,
    "shloka_num": 1
  },
  {
    "text": "आ रा॑जाना मह ऋतस्य गोपा॒ सिन्धु॑पती क्षत्रिया यातम॒र्वाक्  ।",
    "index": 3,
    "shloka_num": null
  },
  {
    "text": "इळां॑ नो मित्रावरुणो॒त वृ॒ष्टिमव॑ दि॒व इ॑न्वतं जीरदानू  ॥२॥",
    "index": 4,
    "shloka_num": 2
  },
  {
    "text": "मि॒त्रस्तन्नो॒ वरु॑णो दे॒वो अ॒र्यः प्र साधि॑ष्ठेभिः प॒थिभि॑र्नयन्तु  ।",
    "index": 5,
    "shloka_num": null
  },
  {
    "text": "ब्रव॒द्यथा॑ न॒ आद॒रिः सु॒दास॑ इ॒षा म॑देम स॒ह दे॒वगो॑पाः  ॥३॥",
    "index": 6,
    "shloka_num": 3
  },
  {
    "text": "यो वां॒ गर्तं॒ मन॑सा॒ तक्ष॑दे॒तमू॒र्ध्वां धी॒तिं कृ॒णव॑द्धा॒रय॑च्च  ।",
    "index": 7,
    "shloka_num": null
  },
  {
    "text": "उ॒क्षेथां॑ मित्रावरुणा घृ॒तेन॒ ता रा॑जाना सुक्षि॒तीस्त॑र्पयेथाम्  ॥४॥",
    "index": 8,
    "shloka_num": 4
  },
  {
    "text": "ए॒ष स्तोमो॑ वरुण मित्र॒ तुभ्यं॒ सोम॑: शु॒क्रो न वा॒यवे॑ऽयामि  ।",
    "index": 9,
    "shloka_num": null
  },
  {
    "text": "अ॒वि॒ष्टं धियो॑ जिगृ॒तं पुरं॑धीर्यू॒यं पा॑त स्व॒स्तिभि॒: सदा॑ नः  ॥५॥",
    "index": 10,
    "shloka_num": 5
  }
]
