[
  {
    "text": "५ कविर्भार्गव: । पवमान: सोम: ।जगती ।",
    "index": 0,
    "shloka_num": null
  },
  {
    "text": "अ॒चो॒दसो॑ नो धन्व॒न्त्विन्द॑व॒: प्र सु॑वा॒नासो॑ बृ॒हद्दि॑वेषु॒ हर॑यः ।",
    "index": 1,
    "shloka_num": null
  },
  {
    "text": "वि च॒ नश॑न्न इ॒षो अरा॑तयो॒ऽर्यो न॑शन्त॒ सनि॑षन्त नो॒ धिय॑: ॥१॥",
    "index": 2,
    "shloka_num": 1
  },
  {
    "text": "प्र णो॑ धन्व॒न्त्विन्द॑वो मद॒च्युतो॒ धना॑ वा॒ येभि॒रर्व॑तो जुनी॒मसि॑ ।",
    "index": 3,
    "shloka_num": null
  },
  {
    "text": "ति॒रो मर्त॑स्य॒ कस्य॑ चि॒त्परि॑ह्वृतिं व॒यं धना॑नि वि॒श्वधा॑ भरेमहि ॥२॥",
    "index": 4,
    "shloka_num": 2
  },
  {
    "text": "उ॒त स्वस्या॒ अरा॑त्या अ॒रिर्हि ष उ॒तान्यस्या॒ अरा॑त्या॒ वृको॒ हि षः ।",
    "index": 5,
    "shloka_num": null
  },
  {
    "text": "धन्व॒न्न तृष्णा॒ सम॑रीत॒ ताँ अ॒भि सोम॑ ज॒हि प॑वमान दुरा॒ध्य॑: ॥३॥",
    "index": 6,
    "shloka_num": 3
  },
  {
    "text": "दि॒वि ते॒ नाभा॑ पर॒मो य आ॑द॒दे पृ॑थि॒व्यास्ते॑ रुरुहु॒: सान॑वि॒ क्षिप॑: ।",
    "index": 7,
    "shloka_num": null
  },
  {
    "text": "अद्र॑यस्त्वा बप्सति॒ गोरधि॑ त्व॒च्य१प्सु त्वा॒ हस्तै॑र्दुदुहुर्मनी॒षिण॑: ॥४॥",
    "index": 8,
    "shloka_num": 4
  },
  {
    "text": "ए॒वा त॑ इन्दो सु॒भ्वं॑ सु॒पेश॑सं॒ रसं॑ तुञ्जन्ति प्रथ॒मा अ॑भि॒श्रिय॑: ।",
    "index": 9,
    "shloka_num": null
  },
  {
    "text": "निदं॑निदं पवमान॒ नि ता॑रिष आ॒विस्ते॒ शुष्मो॑ भवतु प्रि॒यो मद॑: ॥५॥",
    "index": 10,
    "shloka_num": 5
  }
]
