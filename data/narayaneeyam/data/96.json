[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "षण्णवतितमम् दशकम्",
        "index": 1,
        "shloka_num": null
    },
    {
        "text": "भगवत् विभूतय: ज्ञान कर्म भक्ति योग: च",
        "index": 2,
        "shloka_num": null
    },
    {
        "text": "त्वं हि ब्रह्मैव साक्षात् परमुरुमहिमन्नक्षराणामकार:",
        "index": 3,
        "shloka_num": null
    },
    {
        "text": "तारो मन्त्रेषु राज्ञां मनुरसि मुनिषु त्वं भृगुर्नारदोऽपि ।\nप्रह्लादो दानवानां पशुषु च सुरभि: पक्षिणां वैनतेयो\nनागानामस्यनन्तस्सुरसरिदपि च स्रोतसां विश्वमूर्ते ॥१॥",
        "index": 4,
        "shloka_num": 1
    },
    {
        "text": "ब्रह्मण्यानां बलिस्त्वं क्रतुषु च जपयज्ञोऽसि वीरेषु पार्थो\nभक्तानामुद्धवस्त्वं बलमसि बलिनां धाम तेजस्विनां त्वम् ।\nनास्त्यन्तस्त्वद्विभूतेर्विकसदतिशयं वस्तु सर्वं त्वमेव\nत्वं जीवस्त्वं प्रधानं यदिह भवदृते तन्न किञ्चित् प्रपञ्चे ॥२॥",
        "index": 5,
        "shloka_num": 2
    },
    {
        "text": "धर्मं वर्णाश्रमाणां श्रुतिपथविहितं त्वत्परत्वेन भक्त्या\nकुर्वन्तोऽन्तर्विरागे विकसति शनकै: सन्त्यजन्तो लभन्ते ।\nसत्तास्फूर्तिप्रियत्वात्मकमखिलपदार्थेषु भिन्नेष्वभिन्नं\nनिर्मूलं विश्वमूलं परममहमिति त्वद्विबोधं विशुद्धम् ॥३॥",
        "index": 6,
        "shloka_num": 3
    },
    {
        "text": "ज्ञानं कर्मापि भक्तिस्त्रितयमिह भवत्प्रापकं तत्र तावत्\nनिर्विण्णानामशेषे विषय इह भवेत् ज्ञानयोगेऽधिकार: ।\nसक्तानां कर्मयोगस्त्वयि हि विनिहितो ये तु नात्यन्तसक्ता:\nनाप्यत्यन्तं विरक्तास्त्वयि च धृतरसा भक्तियोगो ह्यमीषाम् ॥४॥",
        "index": 7,
        "shloka_num": 4
    },
    {
        "text": "ज्ञानं त्वद्भक्ततां वा लघु सुकृतवशान्मर्त्यलोके लभन्ते\nतस्मात्तत्रैव जन्म स्पृहयति भगवन् नाकगो नारको वा ।\nआविष्टं मां तु दैवाद्भवजलनिधिपोतायिते मर्त्यदेहे\nत्वं कृत्वा कर्णधारं गुरुमनुगुणवातायितस्तारयेथा: ॥५॥",
        "index": 8,
        "shloka_num": 5
    },
    {
        "text": "अव्यक्तं मार्गयन्त: श्रुतिभिरपि नयै: केवलज्ञानलुब्धा:\nक्लिश्यन्तेऽतीव सिद्धिं बहुतरजनुषामन्त एवाप्नुवन्ति ।\nदूरस्थ: कर्मयोगोऽपि च परमफले नन्वयं भक्तियोग:\nत्वामूलादेव हृद्यस्त्वरितमयि भवत्प्रापको वर्धतां मे ॥६॥",
        "index": 9,
        "shloka_num": 6
    },
    {
        "text": "ज्ञानायैवातियत्नं मुनिरपवदते ब्रह्मतत्त्वं तु शृण्वन्\nगाढं त्वत्पादभक्तिं शरणमयति यस्तस्य मुक्ति: कराग्रे ।\nत्वद्ध्यानेऽपीह तुल्या पुनरसुकरता चित्तचाञ्चल्यहेतो:\nअभ्यासादाशु शक्यं तदपि वशयितुं त्वत्कृपाचारुताभ्याम् ॥७॥",
        "index": 10,
        "shloka_num": 7
    },
    {
        "text": "निर्विण्ण: कर्ममार्गे खलु विषमतमे त्वत्कथादौ च गाढं\nजातश्रद्धोऽपि कामानयि भुवनपते नैव शक्नोमि हातुम् ।\nतद्भूयो निश्चयेन त्वयि निहितमना दोषबुद्ध्या भजंस्तान्\nपुष्णीयां भक्तिमेव त्वयि हृदयगते मङ्क्षु नङ्क्ष्यन्ति सङ्गा: ॥८॥",
        "index": 11,
        "shloka_num": 8
    },
    {
        "text": "कश्चित् क्लेशार्जितार्थक्षयविमलमतिर्नुद्यमानो जनौघै:\nप्रागेवं प्राह विप्रो न खलु मम जन: कालकर्मग्रहा वा।\nचेतो मे दु:खहेतुस्तदिह गुणगणं भावयत्सर्वकारी-\nत्युक्त्वा शान्तो गतस्त्वां मम च कुरु विभो तादृशी चित्तशान्तिम् ॥९॥",
        "index": 12,
        "shloka_num": 9
    },
    {
        "text": "ऐल: प्रागुर्वशीं प्रत्यतिविवशमना: सेवमानश्चिरं तां\nगाढं निर्विद्य भूयो युवतिसुखमिदं क्षुद्रमेवेति गायन् ।\nत्वद्भक्तिं प्राप्य पूर्ण: सुखतरमचरत्तद्वदुद्धूतसङ्गं\nभक्तोत्तंसं क्रिया मां पवनपुरपते हन्त मे रुन्धि रोगान् ॥१०॥",
        "index": 13,
        "shloka_num": null
    }
]