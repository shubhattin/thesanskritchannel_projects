[
  {
    "text": "समा॑स्त्वाग्न ऋ॒तवो॑ वर्धयन्तु संवत्स॒रा ऋष॑यो॒ यानि॑ स॒त्या ।\nसं दि॒व्येन॑ दीदिहि रोच॒नेन॒ विश्वा॒ आ भा॑हि प्र॒दिश॒श्चत॑स्रः ॥१॥",
    "index": 1,
    "shloka_num": 1
  },
  {
    "text": "सं चे॒ध्यस्वा॑ग्ने॒ प्र च॑ बोधयैन॒मुच्च॑ तिष्ठ मह॒ते सौ॑भगाय ।\nमा च॑ रिषदुपस॒त्ता ते॑ अग्ने ब्र॒ह्माण॑स्ते य॒शसः॑ सन्तु॒ मान्ये ॥२॥",
    "index": 2,
    "shloka_num": 2
  },
  {
    "text": "त्वाम॑ग्ने वृणते ब्राह्म॒णा इ॒मे शि॒वो अ॑ग्ने सं॒वर॑णे भवा नः ।\nस॒प॒त्न॒हा नो॑ अभिमाति॒जिच्च॒ स्वे गये॑ गागृ॒ह्यप्र॑युच्छन् ॥३॥",
    "index": 3,
    "shloka_num": 3
  },
  {
    "text": "इ॒है॒वाग्ने॒ अधि॑ धारया र॒यिं मा त्वा॒ नि क्र॑न्पूर्व॒चितो॑ निका॒रिणः॑ ।\nक्ष॒त्रम॑ग्ने सु॒यम॑मस्तु॒ तुभ्य॑मुपस॒त्ता व॑र्धतां ते॒ अनि॑ष्टृतः ॥४॥",
    "index": 4,
    "shloka_num": 4
  },
  {
    "text": "क्ष॒त्रेणा॑ग्ने॒ स्वायुः॒ सᳪ र॑भस्व मि॒त्रेणा॑ग्ने मित्र॒धेये॑ यतस्व ।\nस॒जा॒तानां॑ मध्यम॒स्था ए॑धि॒ राज्ञा॑मग्ने विह॒व्यो॒ दीदिही॒ह ॥५॥",
    "index": 5,
    "shloka_num": 5
  },
  {
    "text": "अति॒ निहो॒ अति॒ स्रिधोऽत्यचि॑त्ति॒मत्यरा॑तिमग्ने ।\nविश्वा॒ ह्य॑ग्ने दुरि॒ता सह॒स्वाथा॒स्मभ्य॑ᳪ स॒हवी॑राᳪ र॒यिं दाः॑ ॥६॥",
    "index": 6,
    "shloka_num": 6
  },
  {
    "text": "अ॒ना॒धृ॒ष्यो जा॒तवे॑दा॒ अनि॑ष्टृतो वि॒राडग्ने॑ क्षत्र॒भृद्दी॑दिही॒ह ।\nविश्वा॒ आशाः॑ प्रमु॒ञ्चन्मानु॑षीर्भि॒यः शि॒वेभि॑र॒द्य परि॑ पाहि नो वृ॒धे ॥७॥",
    "index": 7,
    "shloka_num": 7
  },
  {
    "text": "बृह॑स्पते सवितर्बो॒धयै॑न॒ᳪ सᳪशि॑तं चित्सन्त॒राᳪ सᳪ शि॑शाधि ।\nव॒र्धयै॑नं मह॒ते सौ॑भगाय॒ विश्व॑ एन॒मनु॑ मदन्तु दे॒वाः ॥८॥",
    "index": 8,
    "shloka_num": 8
  },
  {
    "text": "अ॒मु॒त्र॒भूया॒दध॒ यद्य॒मस्य॒ बृह॑स्पते अ॒भिश॑स्ते॒रमु॑ञ्चः ।\nप्रत्यौ॑हताम॒श्विना॑ मृ॒त्युम॑स्माद्दे॒वाना॑मग्ने भि॒षजा॒ शची॑भिः ॥९॥",
    "index": 9,
    "shloka_num": 9
  },
  {
    "text": "उद्व॒यं तम॑स॒स्परि॒ स्वः पश्य॑न्त॒ उत्त॑रम् ।\nदे॒वं दे॑व॒त्रा सूर्य॒मग॑न्म॒ ज्योति॑रुत्त॒मम् ॥१०॥",
    "index": 10,
    "shloka_num": 10
  },
  {
    "text": "ऊ॒र्ध्वा अ॑स्य स॒मिधो॑ भवन्त्यू॒र्ध्वा शु॒क्रा शो॒चीᳪष्य॒ग्नेः ।\nद्यु॒मत्त॑मा सु॒प्रती॑कस्य सू॒नोः ॥११॥",
    "index": 11,
    "shloka_num": 11
  },
  {
    "text": "तनू॒नपा॒दसु॑रो वि॒श्ववे॑दा दे॒वो दे॒वेषु॑ दे॒वः ।\nप॒थो अ॑नक्तु॒ मध्वा॑ घृ॒तेन॑ ॥१२॥",
    "index": 12,
    "shloka_num": 12
  },
  {
    "text": "मध्वा॑ य॒ज्ञं न॑क्षसे प्रीणा॒नो नरा॒शᳪसो॑ अग्ने ।\nसु॒कृद्दे॒वः स॑वि॒ता वि॒श्ववा॑रः ॥१३॥",
    "index": 13,
    "shloka_num": 13
  },
  {
    "text": "अच्छा॒यमे॑ति॒ शव॑सा घृ॒तेने॑डा॒नो वह्नि॒र्नम॑सा ।\nअ॒ग्निᳪ स्रुचो॑ अध्व॒रेषु॑ प्र॒यत्सु॑ ॥१४॥",
    "index": 14,
    "shloka_num": 14
  },
  {
    "text": "स य॑क्षदस्य महि॒मान॑म॒ग्नेः स ईं॑ म॒न्द्रा सु॑प्र॒यसः॑ ।\nवसु॒श्चेति॑ष्ठो वसु॒धात॑मश्च ॥१५॥",
    "index": 15,
    "shloka_num": 15
  },
  {
    "text": "द्वारो॑ दे॒वीरन्व॑स्य॒ विश्वे॑ व्र॒ता द॑दन्ते अ॒ग्नेः ।\nउ॒रु॒व्यच॑सो॒ धाम्ना॒ पत्य॑मानाः ॥१६॥",
    "index": 16,
    "shloka_num": 16
  },
  {
    "text": "ते अ॑स्य॒ योष॑णे दि॒व्ये न योना॑ उ॒षासा॒नक्ता॑ ।\nइ॒मं य॒ज्ञमव॑तामध्व॒रं नः॑ ॥१७॥",
    "index": 17,
    "shloka_num": 17
  },
  {
    "text": "दै॑व्या॒ होतारा ऊ॒र्ध्वम॑ध्व॒रं नो॒ऽग्नेर्जु॒ह्वाम॒भि गृ॑णीतम् ।\nकृ॒णु॒तं नः॒ स्वि॒ष्टम् ॥१८॥",
    "index": 18,
    "shloka_num": 18
  },
  {
    "text": "ति॒स्रो दे॒वीर्ब॒र्हिरेदᳪ स॑द॒न्त्विडा॒ सर॑स्वती॒ भार॑ती ।\nम॒ही गृ॑णा॒ना ॥१९॥",
    "index": 19,
    "shloka_num": 19
  },
  {
    "text": "तन्न॑स्तु॒रीप॒मद्भु॑तं पुरु॒क्षु त्वष्टा॑ सु॒वीर्य॑म् ।\nरा॒यस्पोषं॒ वि ष्य॑तु॒ नाभि॑म॒स्मे ॥२०॥",
    "index": 20,
    "shloka_num": 20
  },
  {
    "text": "वन॑स्प॒तेऽव॑ सृजा॒ ररा॑ण॒स्त्मना॑ दे॒वेषु॑ ।\nअ॒ग्निर्ह॒व्यᳪ श॑मि॒ता सू॑दयाति ॥२१॥",
    "index": 21,
    "shloka_num": 21
  },
  {
    "text": "अग्ने॒ स्वाहा॑ कृणुहि जातवेद॒ इन्द्रा॑य ह॒व्यम् ।\nविश्वे॑ दे॒वा ह॒विरि॒दं जु॑षन्ताम् ॥२२॥",
    "index": 22,
    "shloka_num": 22
  },
  {
    "text": "पीवो॑ अन्ना रयि॒वृधः॑ सुमे॒धाः श्वे॒तः सि॑षक्ति नि॒युता॑मभि॒श्रीः ।\nते वा॒यवे॒ सम॑नसो॒ वि त॑स्थु॒र्विश्वेन्नरः॑ स्वप॒त्यानि॑ चक्रुः ॥२३॥",
    "index": 23,
    "shloka_num": 23
  },
  {
    "text": "रा॒ये नु यं ज॒ज्ञतू॒ रोद॑सी॒मे रा॒ये दे॒वी धि॒षणा॑ धाति दे॒वम् ।\nअध॑ वा॒युं नि॒युतः॑ सश्चत॒ स्वा उ॒त श्वे॒तं वसु॑धितिं निरे॒के ॥२४॥",
    "index": 24,
    "shloka_num": 24
  },
  {
    "text": "आपो॑ ह॒ यद्बृ॑ह॒तीर्विश्व॒माय॒न् गर्भं॒ दधा॑ना ज॒नय॑न्तीर॒ग्निम् ।\nततो॑ दे॒वाना॒ᳪ सम॑वर्त॒तासु॒रेकः॒ कस्मै॑ दे॒वाय॑ ह॒विषा॑ विधेम ॥२५॥",
    "index": 25,
    "shloka_num": 25
  },
  {
    "text": "यश्चि॒दापो॑ महि॒ना प॒र्यप॑श्य॒द्दक्षं॒ दधा॑ना ज॒नय॑न्तीर्य॒ज्ञम् ।\nयो दे॒वेष्वधि॑ दे॒व एक॒ आसी॒त् कस्मै॑ दे॒वाय॑ ह॒विषा॑ विधेम ॥२६॥",
    "index": 26,
    "shloka_num": 26
  },
  {
    "text": "प्र याभि॒र्यासि॑ दा॒श्वाᳪस॒मच्छा॑ नि॒युद्भि॑र्वायवि॒ष्टये॑ दुरो॒णे ।\nनि नो॑ र॒यिᳪ सु॒भोज॑सं युवस्व॒ नि वी॒रं गव्य॒मश्व्यं॑ च॒ राधः॑ ॥२७॥",
    "index": 27,
    "shloka_num": 27
  },
  {
    "text": "आ नो॑ नि॒युद्भिः॑ श॒तिनी॑भिरध्व॒रᳪ स॑ह॒स्रिणी॑भि॒रुप॑ याहि य॒ज्ञम् ।\nवायो॑ अ॒स्मिन्त्सव॑ने मादयस्व यू॒यं पा॑त स्व॒स्तिभिः॒ सदा॑ नः ॥२८॥",
    "index": 28,
    "shloka_num": 28
  },
  {
    "text": "नि॒युत्वा॑न्वाय॒वा ग॑ह्य॒यᳪ शु॒क्रो अ॑यामि ते ।\nगन्ता॑सि सुन्व॒तो गृ॒हम् ॥२९॥",
    "index": 29,
    "shloka_num": 29
  },
  {
    "text": "वायो॑ शु॒क्रो अ॑यामि ते॒ मध्वो॒ अग्रं॒ दिवि॑ष्टिषु ।\nआ या॑हि॒ सोम॑पीतये स्पा॒र्हो दे॑व नि॒युत्व॑ता ॥३०॥",
    "index": 30,
    "shloka_num": 30
  },
  {
    "text": "वा॒युर॑ग्रे॒गा य॑ज्ञ॒प्रीः सा॒कं ग॒न्मन॑सा य॒ज्ञम् ।\nशि॒वो नि॒युद्भिः॑ शि॒वाभिः॑ ॥३१॥",
    "index": 31,
    "shloka_num": 31
  },
  {
    "text": "वायो॒ ये ते॑ सह॒स्रिणो॒ रथा॑स॒स्तेभि॒रा ग॑हि ।\nनि॒युत्वा॒न्त्सोम॑पीतये ॥३२॥",
    "index": 32,
    "shloka_num": 32
  },
  {
    "text": "एक॑या च द॒शभि॑श्च स्वभूते॒ द्वाभ्या॑मि॒ष्टये॑ विᳪश॒ती च॑ ।\nति॒सृभि॑श्च॒ वह॑से त्रि॒ᳪशता॑ च नि॒युद्भि॑र्वायवि॒ह ता वि मु॑ञ्च ॥३३॥",
    "index": 33,
    "shloka_num": 33
  },
  {
    "text": "तव॑ वायवृतस्पते॒ त्वष्टु॑र्जामातरद्भुत ।\nअवा॒ᳪस्या वृ॑णीमहे ॥३४॥",
    "index": 34,
    "shloka_num": 34
  },
  {
    "text": "अ॒भि त्वा॑ शूर नोनु॒मोऽदु॑ग्धा इव धे॒नवः॑ ।\nईशा॑नम॒स्य जग॑तः स्व॒र्दृश॒मीशा॑नमिन्द्र त॒स्थुषः॑ ॥३५॥",
    "index": 35,
    "shloka_num": 35
  },
  {
    "text": "न त्वावाँ॑२ अ॒न्यो दि॒व्यो न पार्थि॑वो॒ न जा॒तो न ज॑निष्यते ।\nअ॒श्वा॒यन्तो॑ मघवन्निन्द्र वा॒जिनो॑ ग॒व्यन्त॑स्त्वा हवामहे ॥३६॥",
    "index": 36,
    "shloka_num": 36
  },
  {
    "text": "त्वामिद्धि हवा॑महे सा॒तौ वाज॑स्य का॒रवः॑ ।\nत्वां वृ॒त्रेष्वि॑न्द्र॒ सत्प॑तिं॒ नर॒स्त्वां काष्ठा॒स्वर्व॑तः ॥३७॥",
    "index": 37,
    "shloka_num": 37
  },
  {
    "text": "स त्वं न॑श्चित्र वज्रहस्त धृष्णु॒या म॒ह स्त॑वा॒नो अ॑द्रिवः ।\nगामश्व॑ᳪ र॒थ्य॒मिन्द्र॒ सं कि॑र स॒त्रा वाजं॒ न जि॒ग्युषे॑ ॥३८॥",
    "index": 38,
    "shloka_num": 38
  },
  {
    "text": "कया॑ नश्चि॒त्र आ भु॑वदू॒ती स॒दावृ॑धः॒ सखा॑ ।\nकया॒ शचि॑ष्ठया वृ॒ता ॥३९॥",
    "index": 39,
    "shloka_num": 39
  },
  {
    "text": "कस्त्वा॑ स॒त्यो मदा॑नां॒ मᳪहि॑ष्ठो मत्स॒दन्ध॑सः ।\nदृ॒ढा चि॑दा॒रुजे॒ वसु॑ ॥४०॥",
    "index": 40,
    "shloka_num": 40
  },
  {
    "text": "अ॒भी षु णः॒ सखी॑नामवि॒ता ज॑रितॄ॒णाम् ।\nश॒तं भ॑वास्यू॒तये॑ ॥४१॥",
    "index": 41,
    "shloka_num": 41
  },
  {
    "text": "य॒ज्ञा-य॑ज्ञा वो अ॒ग्नये॑ गि॒रा-गि॑रा च॒ दक्ष॑से ।\nप्र-प्र॑ व॒यम॒मृतं॑ जा॒तवे॑दसं प्रि॒यं मि॒त्रं न श॑ᳪसिषम् ॥४२॥",
    "index": 42,
    "shloka_num": 42
  },
  {
    "text": "पा॒हि नो॑ अग्न॒ एक॑या पा॒ह्युत द्वि॒तीय॑या ।\nपा॒हि गी॒र्भिस्ति॒सृभि॑रूर्जां पते पा॒हि च॑त॒सृभि॑र्वसो ॥४३॥",
    "index": 43,
    "shloka_num": 43
  },
  {
    "text": "ऊ॒र्जो नपा॑त॒ᳪ स हि॒नायम॑स्म॒युर्दाशे॑म ह॒व्यदा॑तये ।\nभुव॒द्वाजे॑ष्ववि॒ता भुव॑द्वृ॒ध उ॒त त्रा॒ता त॒नूना॑म् ॥४४॥",
    "index": 44,
    "shloka_num": 44
  },
  {
    "text": "सं॒व॒त्स॒रो॒ऽसि परिवत्स॒रो॒ऽसीदावत्स॒रो॒ऽसीद्वत्स॒रो॒ऽसि वत्स॒रो॒ऽसि ।\nउ॒षस॑स्ते कल्पन्तामहोरा॒त्रास्ते॑ कल्पन्तामर्धमा॒सास्ते॑ कल्पन्तां मा॒सास्ते कल्पन्तामृ॒तव॑स्ते कल्पन्ताᳪ संवत्स॒रस्ते॑ कल्पताम् ।\nप्रेत्या॒ एत्यै॒ सं चाञ्च॒ प्र च॑ सारय ।\nसुप॒र्ण॒चिद॑सि॒ तया॑ दे॒वत॑याऽङ्गिर॒स्वद् ध्रु॒वः सी॑द ॥४५॥",
    "index": 45,
    "shloka_num": 45
  }
]
