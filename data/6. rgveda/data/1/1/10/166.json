[
  {
    "text": "५ ऋषभो वैराजः, ऋषभः शाक्वरो वा । सपत्न्घ्नम् । अनुष्टुप् , ५ महापंक्तिः ।",
    "index": 0,
    "shloka_num": null
  },
  {
    "text": "ऋ॒ष॒भं मा॑ समा॒नानां॑ स॒पत्ना॑नां विषास॒हिम् । ह॒न्तारं॒ शत्रू॑णां कृधि वि॒राजं॒ गोप॑तिं॒ गवा॑म् ॥१॥",
    "index": 1,
    "shloka_num": 1
  },
  {
    "text": "अ॒हम॑स्मि सपत्न॒हेन्द्र॑ इ॒वारि॑ष्टो॒ अक्ष॑तः । अ॒धः स॒पत्ना॑ मे प॒दोरि॒मे सर्वे॑ अ॒भिष्ठि॑ताः ॥२॥",
    "index": 2,
    "shloka_num": 2
  },
  {
    "text": "अत्रै॒व वोऽपि॑ नह्याम्यु॒भे आर्त्नी॑ इव॒ ज्यया॑ । वाच॑स्पते॒ नि षे॑धे॒मान्यथा॒ मदध॑रं॒ वदा॑न् ॥३॥",
    "index": 3,
    "shloka_num": 3
  },
  {
    "text": "अ॒भि॒भूर॒हमाग॑मं वि॒श्वक॑र्मेण॒ धाम्ना॑ । आ व॑श्चि॒त्तमा वो॑ व्र॒तमा वो॒ऽहं समि॑तिं ददे ॥४॥",
    "index": 4,
    "shloka_num": 4
  },
  {
    "text": "यो॒ग॒क्षे॒मं व॑ आ॒दाया॒ऽहं भू॑यासमुत्त॒म आ वो॑ मू॒र्धान॑मक्रमीम् ।",
    "index": 5,
    "shloka_num": null
  },
  {
    "text": "अ॒ध॒स्प॒दान्म॒ उद्व॑दत म॒ण्डूका॑ इवोद॒कान्म॒ण्डूका॑ उद॒कादि॑व ॥५॥",
    "index": 6,
    "shloka_num": 5
  }
]
