[
  {
    "text": "९ मधुच्छन्दा वैश्वामित्रः । १-३ वायुः, ४-६ इन्द्र-वायु, ७-९ मित्रा-वरुणौ । गायत्री ।",
    "index": 0,
    "shloka_num": null
  },
  {
    "text": "वाय॒वा या॑हि दर्शते॒मे सोमा॒ अरं॑कृताः ।\nतेषां॑ पाहि श्रु॒धी हव॑म् ॥१॥",
    "index": 1,
    "shloka_num": 1
  },
  {
    "text": "वाय॑ उ॒क्थेभि॑र्जरन्ते॒ त्वामच्छा॑ जरि॒तार॑: ।\nसु॒तसो॑मा अह॒र्विद॑: ॥२॥",
    "index": 2,
    "shloka_num": 2
  },
  {
    "text": "वायो॒ तव॑ प्रपृञ्च॒ती धेना॑ जिगाति दा॒शुषे॑ ।\nउ॒रू॒ची सोम॑पीतये ॥३॥",
    "index": 3,
    "shloka_num": 3
  },
  {
    "text": "इन्द्र॑वायू इ॒मे सु॒ता उप॒ प्रयो॑भि॒रा ग॑तम् ।\nइन्द॑वो वामु॒शन्ति॒ हि ॥४॥",
    "index": 4,
    "shloka_num": 4
  },
  {
    "text": "वाय॒विन्द्र॑श्च चेतथः सु॒तानां॑ वाजिनीवसू ।\nतावा या॑त॒मुप॑ द्र॒वत् ॥५॥",
    "index": 5,
    "shloka_num": 5
  },
  {
    "text": "वाय॒विन्द्र॑श्च सुन्व॒त आ या॑त॒मुप॑ निष्कृ॒तम् ।\nम॒क्ष्वि१त्था धि॒या न॑रा ॥६॥",
    "index": 6,
    "shloka_num": 6
  },
  {
    "text": "मि॒त्रं हु॑वे पू॒तद॑क्षं॒ वरु॑णं च रि॒शाद॑सम् ।\nधियं॑ घृ॒ताचीं॒ साध॑न्ता ॥७॥",
    "index": 7,
    "shloka_num": 7
  },
  {
    "text": "ऋ॒तेन॑ मित्रावरुणावृतावृधावृतस्पृशा ।\nक्रतुं॑ बृ॒हन्त॑माशाथे ॥८॥",
    "index": 8,
    "shloka_num": 8
  },
  {
    "text": "क॒वी नो॑ मि॒त्रावरु॑णा तुविजा॒ता उ॑रु॒क्षया॑ ।\nदक्षं॑ दधाते अ॒पस॑म् ॥९॥",
    "index": 9,
    "shloka_num": 9
  }
]
