[
  {
    "text": "९ भौमोऽत्रिः । इन्द्रः, ५ सूर्यः, ६-९ अत्रिः । १-३ उष्णिक्, ५-९ अनुष्टुप्, ४, ६-८ त्रिष्टुप् ।",
    "index": 0,
    "shloka_num": null
  },
  {
    "text": "आ या॒ह्यद्रि॑भिः सु॒तं सोमं॑ सोमपते पिब ।\nवृष॑न्निन्द्र॒ वृष॑भिर्वृत्रहन्तम ॥१॥",
    "index": 1,
    "shloka_num": 1
  },
  {
    "text": "वृषा॒ ग्रावा॒ वृषा॒ मदो॒ वृषा॒ सोमो॑ अ॒यं सु॒तः ।\nवृष॑न्निन्द्र॒ वृष॑भिर्वृत्रहन्तम ॥२॥",
    "index": 2,
    "shloka_num": 2
  },
  {
    "text": "वृषा॑ त्वा॒ वृष॑णं हुवे॒ वज्रि॑ञ्चि॒त्राभि॑रू॒तिभिः॑ ।\nवृष॑न्निन्द्र॒ वृष॑भिर्वृत्रहन्तम ॥३॥",
    "index": 3,
    "shloka_num": 3
  },
  {
    "text": "ऋ॒जी॒षी व॒ज्री वृ॑ष॒भस्तु॑रा॒षाट् छु॒ष्मी राजा॑ वृत्र॒हा सो॑म॒पावा॑ ।\nयु॒क्त्वा हरि॑भ्या॒मुप॑ यासद॒र्वाङ् माध्यं॑दिने॒ सव॑ने मत्स॒दिन्द्रः॑ ॥४॥",
    "index": 4,
    "shloka_num": 4
  },
  {
    "text": "यत् त्वा॑ सूर्य॒ स्व॑र्भानु॒स्तम॒सावि॑ध्यदासु॒रः ।\nअक्षे॑त्रवि॒द् यथा॑ मु॒ग्धो भुव॑नान्यदीधयुः ॥५॥",
    "index": 5,
    "shloka_num": 5
  },
  {
    "text": "स्व॑र्भानो॒रध॒ यदि॑न्द्र मा॒या अ॒वो दि॒वो वर्त॑माना अ॒वाह॑न् ।\nगू॒ळहं सूर्यं॒ तम॒साप॑व्रतेन तु॒रीये॑ण॒ ब्रह्म॑णाविन्द॒दत्रिः॑ ॥६॥",
    "index": 6,
    "shloka_num": 6
  },
  {
    "text": "मा मामि॒मं तव॒ सन्त॑मत्र इर॒स्या द्रु॒ग्धो भि॒यसा॒ नि गा॑रीत् ।\nत्वं मि॒त्रो अ॑सि स॒त्यरा॑धा॒स्तौ मे॒हाव॑तं॒ वरु॑णश्च॒ राजा॑ ॥७॥",
    "index": 7,
    "shloka_num": 7
  },
  {
    "text": "ग्राव्णो॑ ब्र॒ह्मा यु॑युजा॒नः स॑प॒र्यन् की॒रिणा॑ दे॒वान् नम॑सोप॒शिक्ष॑न् ।\nअत्रिः॒ सूर्य॑स्य दि॒वि चक्षु॒राधा॒त् स्व॑र्भानो॒रप॑ मा॒या अ॑घुक्षत् ॥८॥",
    "index": 8,
    "shloka_num": 8
  },
  {
    "text": "यं वै सूर्यं॒ स्व॑र्भानु॒स्तम॒सावि॑ध्यदासु॒रः ।\nअत्र॑य॒स्तमन्व॑विन्दन् न॒ह्य१न्ये अश॑क्नुवन् ॥९॥",
    "index": 9,
    "shloka_num": 9
  }
]
