[
  {
    "text": "७ कक्षीवान् दैर्घतमस औशिजः । (६) स्वनयो भावयव्यः, (७) रोमशा । १-५ स्वनयो भावयव्यः, ६ रोमशा, ७ स्वनयो भावयव्यः । त्रिष्टुप्, ६-७ अनुष्टुप् ।",
    "index": 0,
    "shloka_num": null
  },
  {
    "text": "अम॑न्दा॒न् त्स्तोमा॒न् प्र भ॑रे मनी॒षा सिन्धा॒वधि॑ क्षिय॒तो भा॒व्यस्य॑  ।",
    "index": 1,
    "shloka_num": null
  },
  {
    "text": "यो मे॑ स॒हस्र॒ममि॑मीत स॒वान॒तूर्तो॒ राजा॒ श्रव॑ इ॒च्छमा॑नः  ॥१॥",
    "index": 2,
    "shloka_num": 1
  },
  {
    "text": "श॒तं राज्ञो॒ नाध॑मानस्य नि॒ष्काञ् छ॒तमश्वा॒न् प्रय॑तान् त्स॒द्य आद॑म्  ।",
    "index": 3,
    "shloka_num": null
  },
  {
    "text": "श॒तं क॒क्षीवाँ॒ असु॑रस्य॒ गोनां॑ दि॒वि श्रवो॒ऽजर॒मा त॑तान  ॥२॥",
    "index": 4,
    "shloka_num": 2
  },
  {
    "text": "उप॑ मा श्या॒वाः स्व॒नये॑न द॒त्ता व॒धूम॑न्तो॒ दश॒ रथा॑सो अस्थुः  ।",
    "index": 5,
    "shloka_num": null
  },
  {
    "text": "ष॒ष्टिः स॒हस्र॒मनु॒ गव्य॒मागा॒त् सन॑त् क॒क्षीवाँ॑ अभिपि॒त्वे अह्ना॑म्  ॥३॥",
    "index": 6,
    "shloka_num": 3
  },
  {
    "text": "च॒त्वा॒रिं॒शद् दश॑रथस्य॒ शोणा॑: स॒हस्र॒स्याग्रे॒ श्रेणिं॑ नयन्ति  ।",
    "index": 7,
    "shloka_num": null
  },
  {
    "text": "म॒द॒च्युत॑: कृश॒नाव॑तो॒ अत्या॑न् क॒क्षीव॑न्त॒ उद॑मृक्षन्त प॒ज्राः  ॥४॥",
    "index": 8,
    "shloka_num": 4
  },
  {
    "text": "पूर्वा॒मनु॒ प्रय॑ति॒मा द॑दे व॒स्त्रीन् यु॒क्ताँ अ॒ष्टाव॒रिधा॑यसो॒ गाः  ।",
    "index": 9,
    "shloka_num": null
  },
  {
    "text": "सु॒बन्ध॑वो॒ ये वि॒श्या॑ इव॒ व्रा अन॑स्वन्त॒: श्रव॒ ऐष॑न्त प॒ज्राः  ॥५॥",
    "index": 10,
    "shloka_num": 5
  },
  {
    "text": "आग॑धिता॒ परि॑गधिता॒ या क॑शी॒केव॒ जङ्ग॑हे  ।",
    "index": 11,
    "shloka_num": null
  },
  {
    "text": "ददा॑ति॒ मह्यं॒ यादु॑री॒ याशू॑नां भो॒ज्या॑ श॒ता  ॥६॥",
    "index": 12,
    "shloka_num": 6
  },
  {
    "text": "उपो॑प मे॒ परा॑ मृश॒ मा मे॑ द॒भ्राणि॑ मन्यथाः  ।",
    "index": 13,
    "shloka_num": null
  },
  {
    "text": "सर्वा॒हम॑स्मि रोम॒शा ग॒न्धारी॑णामिवावि॒का  ॥७॥",
    "index": 14,
    "shloka_num": 7
  }
]
