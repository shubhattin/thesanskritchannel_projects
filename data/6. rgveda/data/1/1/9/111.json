[
  {
    "text": "३ अनानत: पारुच्छेपि:  । पवमान: सोम:  ।अत्यष्टि:  ।",
    "index": 0,
    "shloka_num": null
  },
  {
    "text": "अ॒या रु॒चा हरि॑ण्या पुना॒नो विश्वा॒ द्वेषां॑सि तरति स्व॒युग्व॑भि॒: सूरो॒ न स्व॒युग्व॑भिः  ।",
    "index": 1,
    "shloka_num": null
  },
  {
    "text": "धारा॑ सु॒तस्य॑ रोचते पुना॒नो अ॑रु॒षो हरि॑:  । विश्वा॒ यद्रू॒पा प॑रि॒यात्यृक्व॑भिः स॒प्तास्ये॑भि॒ॠक्व॑भिः  ॥१॥",
    "index": 2,
    "shloka_num": 1
  },
  {
    "text": "त्वं त्यत्प॑णी॒नां वि॑दो॒ वसु॒ सं मा॒तृभि॑र्मर्जयसि॒ स्व आ दम॑ ऋ॒तस्य॑ धी॒तिभि॒र्दमे॑  ।",
    "index": 3,
    "shloka_num": null
  },
  {
    "text": "प॒रा॒वतो॒ न साम॒ तद्यत्रा॒ रण॑न्ति धी॒तय॑:  । त्रि॒धातु॑भि॒ररु॑षीभि॒र्वयो॑ दधे॒ रोच॑मानो॒ वयो॑ दधे  ॥२॥",
    "index": 4,
    "shloka_num": 2
  },
  {
    "text": "पूर्वा॒मनु॑ प्र॒दिशं॑ याति॒ चेकि॑त॒त्सं र॒श्मिभि॑र्यतते दर्श॒तो रथो॒ दैव्यो॑ दर्श॒तो रथ॑:  ।",
    "index": 5,
    "shloka_num": null
  },
  {
    "text": "अग्म॑न्नु॒क्थानि॒ पौंस्येन्द्रं॒ जैत्रा॑य हर्षयन्  । वज्र॑श्च॒ यद्भव॑थो॒ अन॑पच्युता स॒मत्स्वन॑पच्युता  ॥३॥",
    "index": 6,
    "shloka_num": 3
  }
]
