[
  {
    "text": "२५ कक्षीवान् दैर्घतमस औशिजः । अश्विनौ । त्रिष्टुप् ।",
    "index": 0,
    "shloka_num": null
  },
  {
    "text": "नास॑त्याभ्यां ब॒र्हिरि॑व॒ प्र वृ॑ञ्जे॒ स्तोमाँ॑ इयर्म्य॒भ्रिये॑व॒ वात॑:  ।",
    "index": 1,
    "shloka_num": null
  },
  {
    "text": "यावर्भ॑गाय विम॒दाय॑ जा॒यां से॑ना॒जुवा॑ न्यू॒हतू॒ रथे॑न  ॥१॥",
    "index": 2,
    "shloka_num": 1
  },
  {
    "text": "वी॒ळु॒पत्म॑भिराशु॒हेम॑भिर्वा दे॒वानां॑ वा जू॒तिभि॒: शाश॑दाना  ।",
    "index": 3,
    "shloka_num": null
  },
  {
    "text": "तद् रास॑भो नासत्या स॒हस्र॑मा॒जा य॒मस्य॑ प्र॒धने॑ जिगाय  ॥२॥",
    "index": 4,
    "shloka_num": 2
  },
  {
    "text": "तुग्रो॑ ह भु॒ज्युम॑श्विनोदमे॒घे र॒यिं न कश्चि॑न्ममृ॒वाँ अवा॑हाः  ।",
    "index": 5,
    "shloka_num": null
  },
  {
    "text": "तमू॑हथुर्नौ॒भिरा॑त्म॒न्वती॑भिरन्तरिक्ष॒प्रुद्भि॒रपो॑दकाभिः  ॥३॥",
    "index": 6,
    "shloka_num": 3
  },
  {
    "text": "ति॒स्रः क्षप॒स्त्रिरहा॑ति॒व्रज॑द्भि॒र्नास॑त्या भु॒ज्युमू॑हथुः पतं॒गैः  ।",
    "index": 7,
    "shloka_num": null
  },
  {
    "text": "स॒मु॒द्रस्य॒ धन्व॑न्ना॒र्द्रस्य॑ पा॒रे त्रि॒भी रथै॑: श॒तप॑द्भि॒: षळ॑श्वैः  ॥४॥",
    "index": 8,
    "shloka_num": 4
  },
  {
    "text": "अ॒ना॒र॒म्भ॒णे तद॑वीरयेथामनास्था॒ने अ॑ग्रभ॒णे स॑मु॒द्रे  ।",
    "index": 9,
    "shloka_num": null
  },
  {
    "text": "यद॑श्विना ऊ॒हथु॑र्भु॒ज्युमस्तं॑ श॒तारि॑त्रां॒ नाव॑मातस्थि॒वांस॑म्  ॥५॥",
    "index": 10,
    "shloka_num": 5
  },
  {
    "text": "यम॑श्विना द॒दथु॑: श्वे॒तमश्व॑म॒घाश्वा॑य॒ शश्व॒दित् स्व॒स्ति  ।",
    "index": 11,
    "shloka_num": null
  },
  {
    "text": "तद् वां दा॒त्रं महि॑ की॒र्तेन्यं॑ भूत् पै॒द्वो वा॒जी सद॒मिद्धव्यो॑ अ॒र्यः  ॥६॥",
    "index": 12,
    "shloka_num": 6
  },
  {
    "text": "यु॒वं न॑रा स्तुव॒ते प॑ज्रि॒याय॑ क॒क्षीव॑ते अरदतं॒ पुरं॑धिम्  ।",
    "index": 13,
    "shloka_num": null
  },
  {
    "text": "का॒रो॒त॒राच्छ॒फादश्व॑स्य॒ वृष्ण॑: श॒तं कु॒म्भाँ अ॑सिञ्चतं॒ सुरा॑याः  ॥७॥",
    "index": 14,
    "shloka_num": 7
  },
  {
    "text": "हि॒मेना॒ग्निं घ्रं॒सम॑वारयेथां पितु॒मती॒मूर्ज॑मस्मा अधत्तम्  ।",
    "index": 15,
    "shloka_num": null
  },
  {
    "text": "ऋ॒बीसे॒ अत्रि॑मश्वि॒नाव॑नीत॒मुन्नि॑न्यथु॒: सर्व॑गणं स्व॒स्ति  ॥८॥",
    "index": 16,
    "shloka_num": 8
  },
  {
    "text": "परा॑व॒तं ना॑सत्यानुदेथामु॒च्चाबु॑ध्नं चक्रथुर्जि॒ह्मबा॑रम्  ।",
    "index": 17,
    "shloka_num": null
  },
  {
    "text": "क्षर॒न्नापो॒ न पा॒यना॑य रा॒ये स॒हस्रा॑य॒ तृष्य॑ते॒ गोत॑मस्य  ॥९॥",
    "index": 18,
    "shloka_num": 9
  },
  {
    "text": "जु॒जु॒रुषो॑ नासत्यो॒त व॒व्रिं प्रामु॑ञ्चतं द्रा॒पिमि॑व॒ च्यवा॑नात्  ।",
    "index": 19,
    "shloka_num": null
  },
  {
    "text": "प्राति॑रतं जहि॒तस्यायु॑र्द॒स्रादित् पति॑मकृणुतं क॒नीना॑म्  ॥१०॥",
    "index": 20,
    "shloka_num": 10
  },
  {
    "text": "तद् वां नरा॒ शंस्यं॒ राध्यं॑ चाभिष्टि॒मन्ना॑सत्या॒ वरू॑थम्  ।",
    "index": 21,
    "shloka_num": null
  },
  {
    "text": "यद् वि॒द्वांसा॑ नि॒धिमि॒वाप॑गूह्ल॒मुद् द॑र्श॒तादू॒पथु॒र्वन्द॑नाय  ॥११॥",
    "index": 22,
    "shloka_num": 11
  },
  {
    "text": "तद् वां नरा स॒नये॒ दंस॑ उ॒ग्रमा॒विष्कृ॑णोमि तन्य॒तुर्न वृ॒ष्टिम्  ।",
    "index": 23,
    "shloka_num": null
  },
  {
    "text": "द॒ध्यङ् ह॒ यन्मध्वा॑थर्व॒णो वा॒मश्व॑स्य शी॒र्ष्णा प्र यदी॑मु॒वाच॑  ॥१२॥",
    "index": 24,
    "shloka_num": 12
  },
  {
    "text": "अजो॑हवीन्नासत्या क॒रा वां॑ म॒हे याम॑न् पुरुभुजा॒ पुरं॑धिः  ।",
    "index": 25,
    "shloka_num": null
  },
  {
    "text": "श्रु॒तं तच्छासु॑रिव वध्रिम॒त्या हिर॑ण्यहस्तमश्विनावदत्तम्  ॥१३॥",
    "index": 26,
    "shloka_num": 13
  },
  {
    "text": "आ॒स्नो वृक॑स्य॒ वर्ति॑काम॒भीके॑ यु॒वं न॑रा नासत्यामुमुक्तम्  ।",
    "index": 27,
    "shloka_num": null
  },
  {
    "text": "उ॒तो क॒विं पु॑रुभुजा यु॒वं ह॒ कृप॑माणमकृणुतं वि॒चक्षे॑  ॥१४॥",
    "index": 28,
    "shloka_num": 14
  },
  {
    "text": "च॒रित्रं॒ हि वेरि॒वाच्छे॑दि प॒र्णमा॒जा खे॒लस्य॒ परि॑तक्म्यायाम्  ।",
    "index": 29,
    "shloka_num": null
  },
  {
    "text": "स॒द्यो जङ्घा॒माय॑सीं वि॒श्पला॑यै॒ धने॑ हि॒ते सर्त॑वे॒ प्रत्य॑धत्तम्  ॥१५॥",
    "index": 30,
    "shloka_num": 15
  },
  {
    "text": "श॒तं मे॒षान् वृ॒क्ये॑ चक्षदा॒नमृ॒ज्राश्वं॒ तं पि॒तान्धं च॑कार  ।",
    "index": 31,
    "shloka_num": null
  },
  {
    "text": "तस्मा॑ अ॒क्षी ना॑सत्या वि॒चक्ष॒ आध॑त्तं दस्रा भिषजावन॒र्वन्  ॥१६॥",
    "index": 32,
    "shloka_num": 16
  },
  {
    "text": "आ वां॒ रथं॑ दुहि॒ता सूर्य॑स्य॒ कार्ष्मे॑वातिष्ठ॒दर्व॑ता॒ जय॑न्ती  ।",
    "index": 33,
    "shloka_num": null
  },
  {
    "text": "विश्वे॑ दे॒वा अन्व॑मन्यन्त हृ॒द्भिः समु॑ श्रि॒या ना॑सत्या सचेथे  ॥१७॥",
    "index": 34,
    "shloka_num": 17
  },
  {
    "text": "यदया॑तं॒ दिवो॑दासाय व॒र्तिर्भ॒रद्वा॑जायाश्विना॒ हय॑न्ता  ।",
    "index": 35,
    "shloka_num": null
  },
  {
    "text": "रे॒वदु॑वाह सच॒नो रथो॑ वां वृष॒भश्च॑ शिंशु॒मार॑श्च यु॒क्ता  ॥१८॥",
    "index": 36,
    "shloka_num": 18
  },
  {
    "text": "र॒यिं सु॑क्ष॒त्रं स्व॑प॒त्यमायु॑: सु॒वीर्यं॑ नासत्या॒ वह॑न्ता  ।",
    "index": 37,
    "shloka_num": null
  },
  {
    "text": "आ ज॒ह्नावीं॒ सम॑न॒सोप॒ वाजै॒स्त्रिरह्नो॑ भा॒गं दध॑तीमयातम्  ॥१९॥",
    "index": 38,
    "shloka_num": 19
  },
  {
    "text": "परि॑विष्टं जाहु॒षं वि॒श्वत॑: सीं सु॒गेभि॒र्नक्त॑मूहथू॒ रजो॑भिः  ।",
    "index": 39,
    "shloka_num": null
  },
  {
    "text": "वि॒भि॒न्दुना॑ नासत्या॒ रथे॑न॒ वि पर्व॑ताँ अजर॒यू अ॑यातम्  ॥२०॥",
    "index": 40,
    "shloka_num": 20
  },
  {
    "text": "एक॑स्या॒ वस्तो॑रावतं॒ रणा॑य॒ वश॑मश्विना स॒नये॑ स॒हस्रा॑  ।",
    "index": 41,
    "shloka_num": null
  },
  {
    "text": "निर॑हतं दु॒च्छुना॒ इन्द्र॑वन्ता पृथु॒श्रव॑सो वृषणा॒वरा॑तीः  ॥२१॥",
    "index": 42,
    "shloka_num": 21
  },
  {
    "text": "श॒रस्य॑ चिदार्च॒त्कस्या॑व॒तादा नी॒चादु॒च्चा च॑क्रथु॒: पात॑वे॒ वाः  ।",
    "index": 43,
    "shloka_num": null
  },
  {
    "text": "श॒यवे॑ चिन्नासत्या॒ शची॑भि॒र्जसु॑रये स्त॒र्यं॑ पिप्यथु॒र्गाम्  ॥२२॥",
    "index": 44,
    "shloka_num": 22
  },
  {
    "text": "अ॒व॒स्य॒ते स्तु॑व॒ते कृ॑ष्णि॒याय॑ ऋजूय॒ते ना॑सत्या॒ शची॑भिः  ।",
    "index": 45,
    "shloka_num": null
  },
  {
    "text": "प॒शुं न न॒ष्टमि॑व॒ दर्श॑नाय विष्णा॒प्वं॑ ददथु॒र्विश्व॑काय  ॥२३॥",
    "index": 46,
    "shloka_num": 23
  },
  {
    "text": "दश॒ रात्री॒रशि॑वेना॒ नव॒ द्यूनव॑नद्धं श्नथि॒तम॒प्स्व १न्तः  ।",
    "index": 47,
    "shloka_num": null
  },
  {
    "text": "विप्रु॑तं रे॒भमु॒दनि॒ प्रवृ॑क्त॒मुन्नि॑न्यथु॒: सोम॑मिव स्रु॒वेण॑  ॥२४॥",
    "index": 48,
    "shloka_num": 24
  },
  {
    "text": "प्र वां॒ दंसां॑स्यश्विनाववोचम॒स्य पति॑: स्यां सु॒गव॑: सु॒वीर॑:  ।",
    "index": 49,
    "shloka_num": null
  },
  {
    "text": "उ॒त पश्य॑न्नश्नु॒वन् दी॒र्घमायु॒रस्त॑मि॒वेज्ज॑रि॒माणं॑ जगम्याम्  ॥२५॥",
    "index": 50,
    "shloka_num": 25
  }
]
