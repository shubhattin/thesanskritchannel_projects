[
  {
    "text": "१२ नृमेध आङ्गिरसः । इन्द्रः । उष्णिक् ; ७, १०-११ ककुप् ; ९,१२ पुरउष्णिक् ।",
    "index": 0,
    "shloka_num": null
  },
  {
    "text": "इन्द्रा॑य॒ साम॑ गायत॒ विप्रा॑य बृह॒ते बृ॒हत् ।\nध॒र्म॒कृते॑ विप॒श्चिते॑ पन॒स्यवे॑ ॥१॥",
    "index": 1,
    "shloka_num": 1
  },
  {
    "text": "त्वमि॑न्द्राभि॒भूर॑सि॒ त्वं सूर्य॑मरोचयः ।\nवि॒श्वक॑र्मा वि॒श्वदे॑वो म॒हाँ अ॑सि ॥२॥",
    "index": 2,
    "shloka_num": 2
  },
  {
    "text": "वि॒भ्राज॒ञ्ज्योति॑षा॒ स्व१रग॑च्छो रोच॒नं दि॒वः ।\nदे॒वास्त॑ इन्द्र स॒ख्याय॑ येमिरे ॥३॥",
    "index": 3,
    "shloka_num": 3
  },
  {
    "text": "एन्द्र॑ नो गधि प्रि॒यः स॑त्रा॒जिदगो॑ह्यः ।\nगि॒रिर्न वि॒श्वत॑स्पृ॒थुः पति॑र्दि॒वः ॥४॥",
    "index": 4,
    "shloka_num": 4
  },
  {
    "text": "अ॒भि हि स॑त्य सोमपा उ॒भे ब॒भूथ॒ रोद॑सी ।\nइन्द्रासि॑ सुन्व॒तो वृ॒धः पति॑र्दि॒वः ॥५॥",
    "index": 5,
    "shloka_num": 5
  },
  {
    "text": "त्वं हि शश्व॑तीना॒मिन्द्र॑ द॒र्ता पु॒रामसि॑ ।\nह॒न्ता दस्यो॒र्मनो॑र्वृ॒धः पति॑र्दि॒वः ॥६॥",
    "index": 6,
    "shloka_num": 6
  },
  {
    "text": "अधा॒ ही॑न्द्र गिर्वण॒ उप॑ त्वा॒ कामा॑न्म॒हः स॑सृ॒ज्महे॑ ।\nउ॒देव॒ यन्त॑ उ॒दभिः॑ ॥७॥",
    "index": 7,
    "shloka_num": 7
  },
  {
    "text": "वार्ण त्वा॑ य॒व्याभि॒र्वर्ध॑न्ति शूर॒ ब्रह्मा॑णि ।\nवा॒वृ॒ध्वांसं॑ चिदद्रिवो दि॒वेदि॑वे ॥८॥",
    "index": 8,
    "shloka_num": 8
  },
  {
    "text": "यु॒ञ्जन्ति॒ हरी॑ इषि॒रस्य॒ गाथ॑यो॒रौ रथ॑ उ॒रुयु॑गे ।\nइ॒न्द्र॒वाहा॑ वचो॒युजा॑ ॥९॥",
    "index": 9,
    "shloka_num": 9
  },
  {
    "text": "त्वं न॑ इ॒न्द्रा भ॑रँ॒ ओजो॑ नृ॒म्णं श॑तक्रतो विचर्षणे ।\nआ वी॒रं पृ॑तना॒षह॑म् ॥१०॥",
    "index": 10,
    "shloka_num": 10
  },
  {
    "text": "त्वं हि नः॑ पि॒ता व॑सो॒ त्वं मा॒ता श॑तक्रतो ब॒भूवि॑थ ।\nअधा॑ ते सु॒म्नमी॑महे ॥११॥",
    "index": 11,
    "shloka_num": 11
  },
  {
    "text": "त्वां शु॑ष्मिन्पुरुहूत वाज॒यन्त॒मुप॑ ब्रुवे शतक्रतो ।\nस नो॑ रास्व सु॒वीर्य॑म् ॥१२॥",
    "index": 12,
    "shloka_num": 12
  }
]
