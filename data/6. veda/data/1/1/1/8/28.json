[
  {
    "text": "५ मनुर्वैवस्वतः । विश्वे देवाः । गायत्री , ४ पुरउष्णिक् ।",
    "index": 0,
    "shloka_num": null
  },
  {
    "text": "ये त्रिं॒शति॒ त्रय॑स्प॒रो दे॒वासो॑ ब॒र्हिरास॑दन् ।\nवि॒दन्नह॑ द्वि॒तास॑नन् ॥१॥",
    "index": 1,
    "shloka_num": 1
  },
  {
    "text": "वरु॑णो मि॒त्रो अ॑र्य॒मा स्मद्रा॑तिषाचो अ॒ग्नयः॑ ।\nपत्नी॑वन्तो॒ वष॑ट्कृताः ॥२॥",
    "index": 2,
    "shloka_num": 2
  },
  {
    "text": "ते नो॑ गो॒पा अ॑पा॒च्यास्त उद॒क्त इ॒त्था न्य॑क् ।\nपु॒रस्ता॒त्सर्व॑या वि॒शा ॥३॥",
    "index": 3,
    "shloka_num": 3
  },
  {
    "text": "यथा॒ वश॑न्ति दे॒वास्तथेद॑स॒त्तदे॑षां॒ नकि॒रा मि॑नत् ।\nअरा॑वा च॒न मर्त्यः॑ ॥४॥",
    "index": 4,
    "shloka_num": 4
  },
  {
    "text": "स॒प्ता॒नां स॒प्त ऋ॒ष्टयः॑ स॒प्त द्यु॒म्नान्ये॑षाम् ।\nस॒प्तो अधि॒ श्रियो॑ धिरे ॥५॥",
    "index": 5,
    "shloka_num": 5
  }
]
