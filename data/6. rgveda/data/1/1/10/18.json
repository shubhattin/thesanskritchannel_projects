[
  {
    "text": "१४ संकुसुको यामायनः । १-४ मृत्युः,५ धाता, ६ त्वष्टा,७-१४ पितृमेधः,१४ प्रजापतिर्वा । त्रिष्टुप् , ११ प्रस्तारपंक्तिः, १३ जगती १४ अनुष्टुप् ।",
    "index": 0,
    "shloka_num": null
  },
  {
    "text": "परं॑ मृत्यो॒ अनु॒ परे॑हि॒ पन्थां॒ यस्ते॒ स्व इत॑रो देव॒याना॑त्  ।",
    "index": 1,
    "shloka_num": null
  },
  {
    "text": "चक्षु॑ष्मते शृण्व॒ते ते॑ ब्रवीमि॒ मा न॑: प्र॒जां री॑रिषो॒ मोत वी॒रान्  ॥१॥",
    "index": 2,
    "shloka_num": 1
  },
  {
    "text": "मृ॒त्योः प॒दं यो॒पय॑न्तो॒ यदैत॒ द्राघी॑य॒ आयु॑: प्रत॒रं दधा॑नाः  ।",
    "index": 3,
    "shloka_num": null
  },
  {
    "text": "आ॒प्याय॑मानाः प्र॒जया॒ धने॑न शु॒द्धाः पू॒ता भ॑वत यज्ञियासः  ॥२॥",
    "index": 4,
    "shloka_num": 2
  },
  {
    "text": "इ॒मे जी॒वा वि मृ॒तैराव॑वृत्र॒न्नभू॑द्भ॒द्रा दे॒वहू॑तिर्नो अ॒द्य  ।",
    "index": 5,
    "shloka_num": null
  },
  {
    "text": "प्राञ्चो॑ अगाम नृ॒तये॒ हसा॑य॒ द्राघी॑य॒ आयु॑: प्रत॒रं दधा॑नाः  ॥३॥",
    "index": 6,
    "shloka_num": 3
  },
  {
    "text": "इ॒मं जी॒वेभ्य॑: परि॒धिं द॑धामि॒ मैषां॒ नु गा॒दप॑रो॒ अर्थ॑मे॒तम्  ।",
    "index": 7,
    "shloka_num": null
  },
  {
    "text": "श॒तं जी॑वन्तु श॒रद॑: पुरू॒चीर॒न्तर्मृ॒त्युं द॑धतां॒ पर्व॑तेन  ॥४॥",
    "index": 8,
    "shloka_num": 4
  },
  {
    "text": "यथाहा॑न्यनुपू॒र्वं भव॑न्ति॒ यथ॑ ऋ॒तव॑ ऋ॒तुभि॒र्यन्ति॑ सा॒धु  ।",
    "index": 9,
    "shloka_num": null
  },
  {
    "text": "यथा॒ न पूर्व॒मप॑रो॒ जहा॑त्ये॒वा धा॑त॒रायूं॑षि कल्पयैषाम्  ॥५॥",
    "index": 10,
    "shloka_num": 5
  },
  {
    "text": "आ रो॑ह॒तायु॑र्ज॒रसं॑ वृणा॒ना अ॑नुपू॒र्वं यत॑माना॒ यति॒ ष्ठ  ।",
    "index": 11,
    "shloka_num": null
  },
  {
    "text": "इ॒ह त्वष्टा॑ सु॒जनि॑मा स॒जोषा॑ दी॒र्घमायु॑: करति जी॒वसे॑ वः  ॥६॥",
    "index": 12,
    "shloka_num": 6
  },
  {
    "text": "इ॒मा नारी॑रविध॒वाः सु॒पत्नी॒राञ्ज॑नेन स॒र्पिषा॒ सं वि॑शन्तु  ।",
    "index": 13,
    "shloka_num": null
  },
  {
    "text": "अ॒न॒श्रवो॑ऽनमी॒वाः सु॒रत्ना॒ आ रो॑हन्तु॒ जन॑यो॒ योनि॒मग्रे॑  ॥७॥",
    "index": 14,
    "shloka_num": 7
  },
  {
    "text": "उदी॑र्ष्व नार्य॒भि जी॑वलो॒कं ग॒तासु॑मे॒तमुप॑ शेष॒ एहि॑  ।",
    "index": 15,
    "shloka_num": null
  },
  {
    "text": "ह॒स्त॒ग्रा॒भस्य॑ दिधि॒षोस्तवे॒दं पत्यु॑र्जनि॒त्वम॒भि सं ब॑भूथ  ॥८॥",
    "index": 16,
    "shloka_num": 8
  },
  {
    "text": "धनु॒र्हस्ता॑दा॒ददा॑नो मृ॒तस्या॒ऽस्मे क्ष॒त्राय॒ वर्च॑से॒ बला॑य  ।",
    "index": 17,
    "shloka_num": null
  },
  {
    "text": "अत्रै॒व त्वमि॒ह व॒यं सु॒वीरा॒ विश्वा॒: स्पृधो॑ अ॒भिमा॑तीर्जयेम  ॥९॥",
    "index": 18,
    "shloka_num": 9
  },
  {
    "text": "उप॑ सर्प मा॒तरं॒ भूमि॑मे॒तामु॑रु॒व्यच॑सं पृथि॒वीं सु॒शेवा॑म्  ।",
    "index": 19,
    "shloka_num": null
  },
  {
    "text": "ऊर्ण॑म्रदा युव॒तिर्दक्षि॑णावत ए॒षा त्वा॑ पातु॒ निॠ॑तेरु॒पस्था॑त्  ॥१०॥",
    "index": 20,
    "shloka_num": 10
  },
  {
    "text": "उच्छ्व॑ञ्चस्व पृथिवि॒ मा नि बा॑धथाः सूपाय॒नास्मै॑ भव सूपवञ्च॒ना  ।",
    "index": 21,
    "shloka_num": null
  },
  {
    "text": "मा॒ता पु॒त्रं यथा॑ सि॒चाऽभ्ये॑नं भूम ऊर्णुहि  ॥११॥",
    "index": 22,
    "shloka_num": 11
  },
  {
    "text": "उ॒च्छ्वञ्च॑माना पृथि॒वी सु ति॑ष्ठतु स॒हस्रं॒ मित॒ उप॒ हि श्रय॑न्ताम्  ।",
    "index": 23,
    "shloka_num": null
  },
  {
    "text": "ते गृ॒हासो॑ घृत॒श्चुतो॑ भवन्तु वि॒श्वाहा॑स्मै शर॒णाः स॒न्त्वत्र॑  ॥१२॥",
    "index": 24,
    "shloka_num": 12
  },
  {
    "text": "उत्ते॑ स्तभ्नामि पृथि॒वीं त्वत्परी॒मं लो॒गं नि॒दध॒न्मो अ॒हं रि॑षम्  ।",
    "index": 25,
    "shloka_num": null
  },
  {
    "text": "ए॒तां स्थूणां॑ पि॒तरो॑ धारयन्तु॒ तेऽत्रा॑ य॒मः साद॑ना ते मिनोतु  ॥१३॥",
    "index": 26,
    "shloka_num": 13
  },
  {
    "text": "प्र॒ती॒चीने॒ मामह॒नीष्वा॑: प॒र्णमि॒वा द॑धुः  । प्र॒तीचीं॑ जग्रभा॒ वाच॒मश्वं॑ रश॒नया॑ यथा  ॥१४॥",
    "index": 27,
    "shloka_num": 14
  }
]
