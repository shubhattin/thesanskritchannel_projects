[
  {
    "text": "१० कण्वौ घौरः । मरुतः । प्रगाथः – विषमा बृहत्यः, समाः सतोबृहत्यः ।",
    "index": 0,
    "shloka_num": null
  },
  {
    "text": "प्र यदि॒त्था प॑रा॒वत॑: शो॒चिर्न मान॒मस्य॑थ ।",
    "index": 1,
    "shloka_num": null
  },
  {
    "text": "कस्य॒ क्रत्वा॑ मरुत॒: कस्य॒ वर्प॑सा॒ कं या॑थ॒ कं ह॑ धूतयः ॥१",
    "index": 2,
    "shloka_num": null
  },
  {
    "text": "स्थि॒रा व॑: स॒न्त्वायु॑धा परा॒णुदे॑ वी॒ळू उ॒त प्र॑ति॒ष्कभे॑ ।",
    "index": 3,
    "shloka_num": null
  },
  {
    "text": "यु॒ष्माक॑मस्तु॒ तवि॑षी॒ पनी॑यसी॒ मा मर्त्य॑स्य मा॒यिन॑: ॥२",
    "index": 4,
    "shloka_num": null
  },
  {
    "text": "परा॑ ह॒ यत् स्थि॒रं ह॒थ नरो॑ व॒र्तय॑था गु॒रु ।",
    "index": 5,
    "shloka_num": null
  },
  {
    "text": "वि या॑थन व॒निन॑: पृथि॒व्या व्याशा॒: पर्व॑तानाम् ॥३",
    "index": 6,
    "shloka_num": null
  },
  {
    "text": "न॒हि व॒: शत्रु॑र्विवि॒दे अधि॒ द्यवि॒ न भूम्यां॑ रिशादसः ।",
    "index": 7,
    "shloka_num": null
  },
  {
    "text": "यु॒ष्माक॑मस्तु॒ तवि॑षी॒ तना॑ यु॒जा रुद्रा॑सो॒ नू चि॑दा॒धृषे॑ ॥४",
    "index": 8,
    "shloka_num": null
  },
  {
    "text": "प्र वे॑पयन्ति॒ पर्व॑ता॒न्वि वि॑ञ्चन्ति॒ वन॒स्पती॑न् ।",
    "index": 9,
    "shloka_num": null
  },
  {
    "text": "प्रो आ॑रत मरुतो दु॒र्मदा॑ इव॒ देवा॑स॒: सर्व॑या वि॒शा ॥५",
    "index": 10,
    "shloka_num": null
  },
  {
    "text": "उपो॒ रथे॑षु॒ पृष॑तीरयुग्ध्वं॒ प्रष्टि॑र्वहति॒ रोहि॑तः ।",
    "index": 11,
    "shloka_num": null
  },
  {
    "text": "आ वो॒ यामा॑य पृथि॒वी चि॑दश्रो॒दबी॑भयन्त॒ मानु॑षाः ॥६",
    "index": 12,
    "shloka_num": null
  },
  {
    "text": "आ वो॑ म॒क्षू तना॑य॒ कं रुद्रा॒ अवो॑ वृणीमहे ।",
    "index": 13,
    "shloka_num": null
  },
  {
    "text": "गन्ता॑ नू॒नं नोऽव॑सा॒ यथा॑ पु॒रेत्था कण्वा॑य बि॒भ्युषे॑ ॥७",
    "index": 14,
    "shloka_num": null
  },
  {
    "text": "यु॒ष्मेषि॑तो मरुतो॒ मर्त्ये॑षित॒ आ यो नो॒ अभ्व॒ ईष॑ते ।",
    "index": 15,
    "shloka_num": null
  },
  {
    "text": "वि तं यु॑योत॒ शव॑सा॒ व्योज॑सा॒ वि यु॒ष्माका॑भिरू॒तिभि॑: ॥८",
    "index": 16,
    "shloka_num": null
  },
  {
    "text": "असा॑मि॒ हि प्र॑यज्यव॒: कण्वं॑ द॒द प्र॑चेतसः ।",
    "index": 17,
    "shloka_num": null
  },
  {
    "text": "असा॑मिभिर्मरुत॒ आ न॑ ऊ॒तिभि॒र्गन्ता॑ वृ॒ष्टिं न वि॒द्युत॑: ॥९",
    "index": 18,
    "shloka_num": null
  },
  {
    "text": "असा॒म्योजो॑ बिभृथा सुदान॒वो ऽसा॑मि धूतय॒: शव॑: ।",
    "index": 19,
    "shloka_num": null
  },
  {
    "text": "ऋ॒षि॒द्विषे॑ मरुतः परिम॒न्यव॒ इषुं॒ न सृ॑जत॒ द्विष॑म् ॥१०",
    "index": 20,
    "shloka_num": null
  }
]
