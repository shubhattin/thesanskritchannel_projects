[
  {
    "text": "१८ गाथिनो विश्वामित्रः १६-१८ जमदग्निर्वा ।१-३ इन्द्रावरुणौ, ४-६ बृहस्पतिः, ७-९ पूषा, १०-१२ सविता, १३-१५ सोमः, १६-१८ मित्रावरुणौ । गायत्री, १-३ त्रिष्टुप् ।",
    "index": 0,
    "shloka_num": null
  },
  {
    "text": "इ॒मा उ॑ वां भृ॒मयो॒ मन्य॑माना यु॒वाव॑ते॒ न तुज्या॑ अभूवन् ।\nक्व१ त्यदि॑न्द्रावरुणा॒ यशो॑ वां॒ येन॑ स्मा॒ सिनं॒ भर॑थः॒ सखि॑भ्यः ॥१॥",
    "index": 1,
    "shloka_num": 1
  },
  {
    "text": "अ॒यमु॑ वां पुरु॒तमो॑ रयी॒यञ्छ॑श्वत्त॒ममव॑से जोहवीति ।\nस॒जोषा॑विन्द्रावरुणा म॒रुद्भि॑र्दि॒वा पृ॑थि॒व्या शृ॑णुतं॒ हवं॑ मे ॥२॥",
    "index": 2,
    "shloka_num": 2
  },
  {
    "text": "अ॒स्मे तदि॑न्द्रावरुणा॒ वसु॑ ष्याद॒स्मे र॒यिर्म॑रुतः॒ सर्व॑वीरः ।\nअ॒स्मान् वरू॑त्रीः शर॒णैर॑वन्त्व॒स्मान् होत्रा॒ भार॑ती॒ दक्षि॑णाभिः ॥३॥",
    "index": 3,
    "shloka_num": 3
  },
  {
    "text": "बृह॑स्पते जु॒षस्व॑ नो ह॒व्यानि॑ विश्वदेव्य ।\nरास्व॒ रत्ना॑नि दा॒शुषे॑ ॥४॥",
    "index": 4,
    "shloka_num": 4
  },
  {
    "text": "शुचि॑म॒र्कैर्बृह॒स्पति॑मध्व॒रेषु॑ नमस्यत ।\nअना॒म्योज॒ आ च॑के ॥५॥",
    "index": 5,
    "shloka_num": 5
  },
  {
    "text": "वृ॒ष॒भं च॑र्षणी॒नां वि॒श्वरू॑प॒मदा॑भ्यम् ।\nबृह॒स्पतिं॒ वरे॑ण्यम् ॥६॥",
    "index": 6,
    "shloka_num": 6
  },
  {
    "text": "इ॒यं ते॑ पूषन्नाघृणे सुष्टु॒तिर्दे॑व॒ नव्य॑सी ।\nअ॒स्माभि॒स्तुभ्यं॑ शस्यते ॥७॥",
    "index": 7,
    "shloka_num": 7
  },
  {
    "text": "तां जु॑षस्व॒ गिरं॒ मम॑ वाज॒यन्ती॑मवा॒ धिय॑म् ।\nव॒धू॒युरि॑व॒ योष॑णाम् ॥८॥",
    "index": 8,
    "shloka_num": 8
  },
  {
    "text": "यो विश्वा॒भि वि॒पश्य॑ति॒ भुव॑ना॒ सं च॒ पश्य॑ति ।\nस नः॑ पू॒षावि॒ता भु॑वत् ॥९॥",
    "index": 9,
    "shloka_num": 9
  },
  {
    "text": "तत् स॑वि॒तुर्वरे॑ण्यं॒ भर्गो॑ दे॒वस्य॑ धीमहि ।\nधियो॒ यो नः॑ प्रचो॒दया॑त् ॥१०॥",
    "index": 10,
    "shloka_num": 10
  },
  {
    "text": "॥ दे॒वस्य॑ सवि॒तुर्व॒यं वा॑ज॒यन्तः॒ पुरं॑ध्या ।\nभग॑स्य रा॒तिमी॑महे ॥११॥",
    "index": 11,
    "shloka_num": 11
  },
  {
    "text": "॥ दे॒वं नरः॑ सवि॒तारं॒ विप्रा॑ य॒ज्ञैः सु॑वृ॒क्तिभिः॑ ।\nन॒म॒स्यन्ति॑ धि॒येषि॒ताः ॥१२॥",
    "index": 12,
    "shloka_num": 12
  },
  {
    "text": "सोमो॑ जिगाति गातु॒विद् दे॒वाना॑मेति निष्कृ॒तम् ।\nऋ॒तस्य॒ योनि॑मा॒सद॑म् ॥१३॥",
    "index": 13,
    "shloka_num": 13
  },
  {
    "text": "सोमो॑ अ॒स्मभ्यं॑ द्वि॒पदे॒ चतु॑ष्पदे च प॒शवे॑ ।\nअ॒न॒मी॒वा इष॑स्करत् ॥१४॥",
    "index": 14,
    "shloka_num": 14
  },
  {
    "text": "अ॒स्माक॒मायु॑र्व॒र्धय॑न्न॒भिमा॑तीः॒ सह॑मानः ।\nसोमः॑ स॒धस्थ॒मास॑दत् ॥१५॥",
    "index": 15,
    "shloka_num": 15
  },
  {
    "text": "आ नो॑ मित्रावरुणा घृ॒तैर्गव्यू॑तिमुक्षतम् ।\nमध्वा॒ रजां॑सि सुक्रतू ॥१६॥",
    "index": 16,
    "shloka_num": 16
  },
  {
    "text": "उ॒रु॒शंसा॑ नमो॒वृधा॑ म॒ह्ना दक्ष॑स्य राजथः ।\nद्राघि॑ष्ठाभिः शुचिव्रता ॥१७॥",
    "index": 17,
    "shloka_num": 17
  },
  {
    "text": "गृ॒णा॒ना ज॒मद॑ग्निना॒ योना॑वृ॒तस्य॑ सीदतम् ।\nपा॒तं सोम॑मृतावृधा ॥१८॥",
    "index": 18,
    "shloka_num": 18
  }
]
