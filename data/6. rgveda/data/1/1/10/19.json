[
  {
    "text": "८ मथितो यामायनः भृगुर्वारुणिर्वा, भार्गवश्च्यवनो वा । आपः गावो वा, १ उत्तरार्धर्चस्य अग्नीषोमौ । अनुष्टुप्, ६ गायत्री  ।",
    "index": 0,
    "shloka_num": null
  },
  {
    "text": "नि व॑र्तध्वं॒ मानु॑ गाता॒ऽस्मान्त्सि॑षक्त रेवतीः  । अग्नी॑षोमा पुनर्वसू अ॒स्मे धा॑रयतं र॒यिम्  ॥१॥",
    "index": 1,
    "shloka_num": 1
  },
  {
    "text": "पुन॑रेना॒ नि व॑र्तय॒ पुन॑रेना॒ न्या कु॑रु  । इन्द्र॑ एणा॒ नि य॑च्छत्व॒ग्निरे॑ना उ॒पाज॑तु  ॥२॥",
    "index": 2,
    "shloka_num": 2
  },
  {
    "text": "पुन॑रे॒ता नि व॑र्तन्ताम॒स्मिन्पु॑ष्यन्तु॒ गोप॑तौ  । इ॒हैवाग्ने॒ नि धा॑रये॒ह ति॑ष्ठतु॒ या र॒यिः  ॥३॥",
    "index": 3,
    "shloka_num": 3
  },
  {
    "text": "यन्नि॒यानं॒ न्यय॑नं सं॒ज्ञानं॒ यत्प॒राय॑णम्  । आ॒वर्त॑नं नि॒वर्त॑नं॒ यो गो॒पा अपि॒ तं हु॑वे  ॥४॥",
    "index": 4,
    "shloka_num": 4
  },
  {
    "text": "य उ॒दान॒ड्व्यय॑नं॒ य उ॒दान॑ट् प॒राय॑णम्  । आ॒वर्त॑नं नि॒वर्त॑न॒मपि॑ गो॒पा नि व॑र्तताम्  ॥५॥",
    "index": 5,
    "shloka_num": 5
  },
  {
    "text": "आ नि॑वर्त॒ नि व॑र्तय॒ पुन॑र्न इन्द्र॒ गा दे॑हि  । जी॒वाभि॑र्भुनजामहै  ॥६॥",
    "index": 6,
    "shloka_num": 6
  },
  {
    "text": "परि॑ वो वि॒श्वतो॑ दध ऊ॒र्जा घृ॒तेन॒ पय॑सा  । ये दे॒वाः के च॑ य॒ज्ञिया॒स्ते र॒य्या सं सृ॑जन्तु नः  ॥७॥",
    "index": 7,
    "shloka_num": 7
  },
  {
    "text": "आ नि॑वर्तन वर्तय॒ नि नि॑वर्तन वर्तय  । भूम्या॒श्चत॑स्रः प्र॒दिश॒स्ताभ्य॑ एना॒ नि व॑र्तय  ॥८॥",
    "index": 8,
    "shloka_num": 8
  }
]
