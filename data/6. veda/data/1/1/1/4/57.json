[
  {
    "text": "८ वामदेवो गौतमः । १-३ क्षेत्रपतिः, ४ शुनः, ५, ८ शुनासीरौ, ६-७ सीता । अनुष्टुप्, ५ पुर उष्णिक्, २, ३, ८ त्रिष्टुप् ।",
    "index": 0,
    "shloka_num": null
  },
  {
    "text": "क्षेत्र॑स्य॒ पति॑ना व॒यं हि॒तेने॑व जयामसि ।\nगामश्वं॑ पोषयि॒त्न्वा स नो॑ मृळाती॒दृशे॑ ॥१॥",
    "index": 1,
    "shloka_num": 1
  },
  {
    "text": "क्षेत्र॑स्य पते॒ मधु॑मन्तमू॒र्मिं धे॒नुरि॑व॒ पयो॑ अ॒स्मासु॑ धुक्ष्व ।\nम॒धु॒श्चुतं॑ घृ॒तमि॑व॒ सुपू॑तमृ॒तस्य॑ नः॒ पत॑यो मृळयन्तु ॥२॥",
    "index": 2,
    "shloka_num": 2
  },
  {
    "text": "मधु॑मती॒रोष॑धी॒र्द्याव॒ आपो॒ मधु॑मन्नो भवत्व॒न्तरि॑क्षम् ।\nक्षेत्र॑स्य॒ पति॒र्मधु॑मान् नो अ॒स्त्वरि॑ष्यन्तो॒ अन्वे॑नं चरेम ॥३॥",
    "index": 3,
    "shloka_num": 3
  },
  {
    "text": "शु॒नं वा॒हाः शु॒नं नरः॑ शु॒नं कृ॑षतु॒ लाङ्ग॑लम् ।\nशु॒नं व॑र॒त्रा ब॑ध्यन्तां शु॒नमष्ट्रा॒मुदि॑ङ्गय ॥४॥",
    "index": 4,
    "shloka_num": 4
  },
  {
    "text": "शुना॑सीरावि॒मां वाचं॑ जुषेथां॒ यद् दि॒वि च॒क्रथुः॒ पयः॑ ।\nतेने॒मामुप॑ सिञ्चतम् ॥५॥",
    "index": 5,
    "shloka_num": 5
  },
  {
    "text": "अ॒र्वाची॑ सुभगे भव॒ सीते॒ वन्दा॑महे त्वा ।\nयथा॑ नः सु॒भगास॑सि॒ यथा॑ नः सु॒फलास॑सि ॥६॥",
    "index": 6,
    "shloka_num": 6
  },
  {
    "text": "इन्द्रः॒ सीतां॒ नि गृ॑ह्णातु॒ तां पू॒षानु॑ यच्छतु ।\nसा नः॒ पय॑स्वती दुहा॒मुत्त॑रामुत्तरां॒ समा॑म् ॥७॥",
    "index": 7,
    "shloka_num": 7
  },
  {
    "text": "शु॒नं नः॒ फाला॒ वि कृ॑षन्तु॒ भूमिं॑ शु॒नं की॒नाशा॑ अ॒भि य॑न्तु वा॒हैः ।\nशु॒नं प॒र्जन्यो॒ मधु॑ना॒ पयो॑भिः॒ शुना॑सीरा शु॒नम॒स्मासु॑ धत्तम् ॥८॥",
    "index": 8,
    "shloka_num": 8
  }
]
