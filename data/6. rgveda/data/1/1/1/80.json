[
  {
    "text": "१६ गोतमो राहूगणः । इन्द्रः, १६ इन्द्रः, (अथर्वा, मनुः दध्यङ् च) । पंक्तिः ।",
    "index": 0,
    "shloka_num": null
  },
  {
    "text": "इ॒त्था हि सोम॒ इन्मदे॑ ब्र॒ह्मा च॒कार॒ वर्ध॑नम् ।",
    "index": 1,
    "shloka_num": null
  },
  {
    "text": "शवि॑ष्ठ वज्रि॒न्नोज॑सा पृथि॒व्या निः श॑शा॒ अहि॒मर्च॒न्ननु॑ स्व॒राज्य॑म् ॥१॥",
    "index": 2,
    "shloka_num": 1
  },
  {
    "text": "स त्वा॑मद॒द् वृषा॒ मद॒: सोम॑: श्ये॒नाभृ॑तः सु॒तः ।",
    "index": 3,
    "shloka_num": null
  },
  {
    "text": "येना॑ वृ॒त्रं निर॒द्भ्यो ज॒घन्थ॑ वज्रि॒न्नोज॒सार्च॒न्ननु॑ स्व॒राज्य॑म् ॥२॥",
    "index": 4,
    "shloka_num": 2
  },
  {
    "text": "प्रेह्य॒भी॑हि धृष्णु॒हि न ते॒ वज्रो॒ नि यं॑सते ।",
    "index": 5,
    "shloka_num": null
  },
  {
    "text": "इन्द्र॑ नृ॒म्णं हि ते॒ शवो॒ हनो॑ वृ॒त्रं जया॑ अ॒पो ऽर्च॒न्ननु॑ स्व॒राज्य॑म् ॥३॥",
    "index": 6,
    "shloka_num": 3
  },
  {
    "text": "निरि॑न्द्र॒ भूम्या॒ अधि॑ वृ॒त्रं ज॑घन्थ॒ निर्दि॒वः ।",
    "index": 7,
    "shloka_num": null
  },
  {
    "text": "सृ॒जा म॒रुत्व॑ती॒रव॑ जी॒वध॑न्या इ॒मा अ॒पो ऽर्च॒न्ननु॑ स्व॒राज्य॑म् ॥४॥",
    "index": 8,
    "shloka_num": 4
  },
  {
    "text": "इन्द्रो॑ वृ॒त्रस्य॒ दोध॑त॒: सानुं॒ वज्रे॑ण हीळि॒तः ।",
    "index": 9,
    "shloka_num": null
  },
  {
    "text": "अ॒भि॒क्रम्याव॑ जिघ्नते॒ ऽपः सर्मा॑य चो॒दय॒न्नर्च॒न्ननु॑ स्व॒राज्य॑म् ॥५॥",
    "index": 10,
    "shloka_num": 5
  },
  {
    "text": "अधि॒ सानौ॒ नि जि॑घ्नते॒ वज्रे॑ण श॒तप॑र्वणा ।",
    "index": 11,
    "shloka_num": null
  },
  {
    "text": "म॒न्दा॒न इन्द्रो॒ अन्ध॑स॒: सखि॑भ्यो गा॒तुमि॑च्छ॒त्यर्च॒न्ननु॑ स्व॒राज्य॑म् ॥६॥",
    "index": 12,
    "shloka_num": 6
  },
  {
    "text": "इन्द्र॒ तुभ्य॒मिद॑द्रि॒वो ऽनु॑त्तं वज्रिन् वी॒र्य॑म् ।",
    "index": 13,
    "shloka_num": null
  },
  {
    "text": "यद्ध॒ त्यं मा॒यिनं॑ मृ॒गं तमु॒ त्वं मा॒यया॑वधी॒रर्च॒न्ननु॑ स्व॒राज्य॑म् ॥७॥",
    "index": 14,
    "shloka_num": 7
  },
  {
    "text": "वि ते॒ वज्रा॑सो अस्थिरन्नव॒तिं ना॒व्या॒ ३ अनु॑ ।",
    "index": 15,
    "shloka_num": null
  },
  {
    "text": "म॒हत् त॑ इन्द्र वी॒र्यं॑ बा॒ह्वोस्ते॒ बलं॑ हि॒तमर्च॒न्ननु॑ स्व॒राज्य॑म् ॥८॥",
    "index": 16,
    "shloka_num": 8
  },
  {
    "text": "स॒हस्रं॑ सा॒कम॑र्चत॒ परि॑ ष्टोभत विंश॒तिः ।",
    "index": 17,
    "shloka_num": null
  },
  {
    "text": "श॒तैन॒मन्व॑नोनवु॒रिन्द्रा॑य॒ ब्रह्मोद्य॑त॒मर्च॒न्ननु॑ स्व॒राज्य॑म् ॥९॥",
    "index": 18,
    "shloka_num": 9
  },
  {
    "text": "इन्द्रो॑ वृ॒त्रस्य॒ तवि॑षीं॒ निर॑ह॒न्त्सह॑सा॒ सह॑: ।",
    "index": 19,
    "shloka_num": null
  },
  {
    "text": "म॒हत् तद॑स्य॒ पौंस्यं॑ वृ॒त्रं ज॑घ॒न्वाँ अ॑सृज॒दर्च॒न्ननु॑ स्व॒राज्य॑म् ॥१०॥",
    "index": 20,
    "shloka_num": 10
  },
  {
    "text": "इ॒मे चि॒त् तव॑ म॒न्यवे॒ वेपे॑ते भि॒यसा॑ म॒ही ।",
    "index": 21,
    "shloka_num": null
  },
  {
    "text": "यदि॑न्द्र वज्रि॒न्नोज॑सा वृ॒त्रं म॒रुत्वाँ॒ अव॑धी॒रर्च॒न्ननु॑ स्व॒राज्य॑म् ॥११॥",
    "index": 22,
    "shloka_num": 11
  },
  {
    "text": "न वेप॑सा॒ न त॑न्य॒तेन्द्रं॑ वृ॒त्रो वि बी॑भयत् ।",
    "index": 23,
    "shloka_num": null
  },
  {
    "text": "अ॒भ्ये॑नं॒ वज्र॑ आय॒सः स॒हस्र॑भृष्टिराय॒तार्च॒न्ननु॑ स्व॒राज्य॑म् ॥१२॥",
    "index": 24,
    "shloka_num": 12
  },
  {
    "text": "यद् वृ॒त्रं तव॑ चा॒शनिं॒ वज्रे॑ण स॒मयो॑धयः ।",
    "index": 25,
    "shloka_num": null
  },
  {
    "text": "अहि॑मिन्द्र॒ जिघां॑सतो दि॒वि ते॑ बद्बधे॒ शवो ऽर्च॒न्ननु॑ स्व॒राज्य॑म् ॥१३॥",
    "index": 26,
    "shloka_num": 13
  },
  {
    "text": "अ॒भि॒ष्ट॒ने ते॑ अद्रिवो॒ यत् स्था जग॑च्च रेजते ।",
    "index": 27,
    "shloka_num": null
  },
  {
    "text": "त्वष्टा॑ चि॒त् तव॑ म॒न्यव॒ इन्द्र॑ वेवि॒ज्यते॑ भि॒यार्च॒न्ननु॑ स्व॒राज्य॑म् ॥१४॥",
    "index": 28,
    "shloka_num": 14
  },
  {
    "text": "न॒हि नु याद॑धी॒मसीन्द्रं॒ को वी॒र्या॑ प॒रः ।",
    "index": 29,
    "shloka_num": null
  },
  {
    "text": "तस्मि॑न्नृ॒म्णमु॒त क्रतुं॑ दे॒वा ओजां॑सि॒ सं द॑धु॒रर्च॒न्ननु॑ स्व॒राज्य॑म् ॥१५॥",
    "index": 30,
    "shloka_num": 15
  },
  {
    "text": "यामथ॑र्वा॒ मनु॑ष्पि॒ता द॒ध्यङ् धिय॒मत्न॑त ।",
    "index": 31,
    "shloka_num": null
  },
  {
    "text": "तस्मि॒न् ब्रह्मा॑णि पू॒र्वथेन्द्र॑ उ॒क्था सम॑ग्म॒तार्च॒न्ननु॑ स्व॒राज्य॑म् ॥१६॥",
    "index": 32,
    "shloka_num": 16
  }
]
