[
  {
    "text": "६ गृत्समद (आङ्गिरसः शौनहोत्रः पश्चाद्) भार्गवः शौनकः । अग्निः ।गायत्री, ६ अनुष्टुप् ।",
    "index": 0,
    "shloka_num": null
  },
  {
    "text": "वा॒ज॒यन्नि॑व॒ नू रथा॒न् योगाँ॑ अ॒ग्नेरुप॑ स्तुहि ।\nय॒शस्त॑मस्य मी॒ळहुषः॑ ॥१॥",
    "index": 1,
    "shloka_num": 1
  },
  {
    "text": "यः सु॑नी॒थो द॑दा॒शुषे॑ ऽजु॒र्यो ज॒रय॑न्न॒रिम् ।\nचारु॑प्रतीक॒ आहु॑तः ॥२॥",
    "index": 2,
    "shloka_num": 2
  },
  {
    "text": "य उ॑ श्रि॒या दमे॒ष्वा दो॒षोषसि॑ प्रश॒स्यते॑ ।\nयस्य॑ व्र॒तं न मीय॑ते ॥३॥",
    "index": 3,
    "shloka_num": 3
  },
  {
    "text": "आ यः स्व१र्ण भा॒नुना॑ चि॒त्रो वि॒भात्य॒र्चिषा॑ ।\nअ॒ञ्जा॒नो अ॒जरै॑र॒भि ॥४॥",
    "index": 4,
    "shloka_num": 4
  },
  {
    "text": "अत्रि॒मनु॑ स्व॒राज्य॑म॒ग्निमु॒क्थानि॑ वावृधुः ।\nविश्वा॒ अधि॒ श्रियो॑ दधे ॥५॥",
    "index": 5,
    "shloka_num": 5
  },
  {
    "text": "अ॒ग्नेरिन्द्र॑स्य॒ सोम॑स्य दे॒वाना॑मू॒तिभि॑र्व॒यम् ।\nअरि॑ष्यन्तः सचेमह्य॒भि ष्या॑म पृतन्य॒तः ॥६॥",
    "index": 6,
    "shloka_num": 6
  }
]
