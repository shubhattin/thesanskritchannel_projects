[
  {
    "text": "६ सुतंभर आत्रेयः । अग्निः । गायत्री ।",
    "index": 0,
    "shloka_num": null
  },
  {
    "text": "अर्च॑न्तस्त्वा हवाम॒हेऽर्च॑न्तः॒ समि॑धीमहि ।\nअग्ने॒ अर्च॑न्त ऊ॒तये॑ ॥१॥",
    "index": 1,
    "shloka_num": 1
  },
  {
    "text": "अ॒ग्नेः स्तोमं॑ मनामहे सि॒ध्रम॒द्य दि॑वि॒स्पृशः॑ ।\nदे॒वस्य॑ द्रविण॒स्यवः॑ ॥२॥",
    "index": 2,
    "shloka_num": 2
  },
  {
    "text": "अ॒ग्निर्जु॑षत नो॒ गिरो॒ होता॒ यो मानु॑षे॒ष्वा ।\nस य॑क्ष॒द् दैव्यं॒ जन॑म् ॥३॥",
    "index": 3,
    "shloka_num": 3
  },
  {
    "text": "त्वम॑ग्ने स॒प्रथा॑ असि॒ जुष्टो॒ होता॒ वरे॑ण्यः ।\nत्वया॑ य॒ज्ञं वि त॑न्वते ॥४॥",
    "index": 4,
    "shloka_num": 4
  },
  {
    "text": "त्वाम॑ग्ने वाज॒सात॑मं॒ विप्रा॑ वर्धन्ति॒ सुष्टु॑तम् ।\nस नो॑ रास्व सु॒वीर्य॑म् ॥५॥",
    "index": 5,
    "shloka_num": 5
  },
  {
    "text": "अग्ने॑ ने॒मिर॒राँ इ॑व दे॒वाँस्त्वं प॑रि॒भूर॑सि ।\nआ राध॑श्चि॒त्रमृ॑ञ्जसे ॥६॥",
    "index": 6,
    "shloka_num": 6
  }
]
