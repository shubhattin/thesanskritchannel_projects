[
  {
    "text": "१२ अयास्य आंगिरसः । बृहस्पति: । त्रिष्टुप् ।",
    "index": 0,
    "shloka_num": null
  },
  {
    "text": "उ॒द॒प्रुतो॒ न वयो॒ रक्ष॑माणा॒ वाव॑दतो अ॒भ्रिय॑स्येव॒ घोषा॑:  ।",
    "index": 1,
    "shloka_num": null
  },
  {
    "text": "गि॒रि॒भ्रजो॒ नोर्मयो॒ मद॑न्तो॒ बृह॒स्पति॑म॒भ्य१र्का अ॑नावन्  ॥१॥",
    "index": 2,
    "shloka_num": 1
  },
  {
    "text": "सं गोभि॑राङ्गिर॒सो नक्ष॑माणो॒ भग॑ इ॒वेद॑र्य॒मणं॑ निनाय  ।",
    "index": 3,
    "shloka_num": null
  },
  {
    "text": "जने॑ मि॒त्रो न दम्प॑ती अनक्ति॒ बृह॑स्पते वा॒जया॒शूँरि॑वा॒जौ  ॥२॥",
    "index": 4,
    "shloka_num": 2
  },
  {
    "text": "सा॒ध्व॒र्या अ॑ति॒थिनी॑रिषि॒रा: स्पा॒र्हाः सु॒वर्णा॑ अनव॒द्यरू॑पाः  ।",
    "index": 5,
    "shloka_num": null
  },
  {
    "text": "बृह॒स्पति॒: पर्व॑तेभ्यो वि॒तूर्या॒ निर्गा ऊ॑पे॒ यव॑मिव स्थि॒विभ्य॑:  ॥३॥",
    "index": 6,
    "shloka_num": 3
  },
  {
    "text": "आ॒प्रु॒षा॒यन्मधु॑न ऋ॒तस्य॒ योनि॑मवक्षि॒पन्न॒र्क उ॒ल्कामि॑व॒ द्योः  ।",
    "index": 7,
    "shloka_num": null
  },
  {
    "text": "बृह॒स्पति॑रु॒द्धर॒न्नश्म॑नो॒ गा भूम्या॑ उ॒द्नेव॒ वि त्वचं॑ बिभेद  ॥४॥",
    "index": 8,
    "shloka_num": 4
  },
  {
    "text": "अप॒ ज्योति॑षा॒ तमो॑ अ॒न्तरि॑क्षादु॒द्नः शीपा॑लमिव॒ वात॑ आजत्  ।",
    "index": 9,
    "shloka_num": null
  },
  {
    "text": "बृह॒स्पति॑रनु॒मृश्या॑ व॒लस्या॒ऽभ्रमि॑व॒ वात॒ आ च॑क्र॒ आ गाः  ॥५॥",
    "index": 10,
    "shloka_num": 5
  },
  {
    "text": "य॒दा व॒लस्य॒ पीय॑तो॒ जसुं॒ भेद्बृह॒स्पति॑रग्नि॒तपो॑भिर॒र्कैः  ।",
    "index": 11,
    "shloka_num": null
  },
  {
    "text": "द॒द्भिर्न जि॒ह्वा परि॑विष्ट॒माद॑दा॒विर्नि॒धीँर॑कृणोदु॒स्रिया॑णाम्  ॥६॥",
    "index": 12,
    "shloka_num": 6
  },
  {
    "text": "बृह॒स्पति॒रम॑त॒ हि त्यदा॑सां॒ नाम॑ स्व॒रीणां॒ सद॑ने॒ गुहा॒ यत्  ।",
    "index": 13,
    "shloka_num": null
  },
  {
    "text": "आ॒ण्डेव॑ भि॒त्त्वा श॑कु॒नस्य॒ गर्भ॒मुदु॒स्रिया॒: पर्व॑तस्य॒ त्मना॑जत्  ॥७॥",
    "index": 14,
    "shloka_num": 7
  },
  {
    "text": "अश्नापि॑नद्धं॒ मधु॒ पर्य॑पश्य॒न्मत्स्यं॒ न दी॒न उ॒दनि॑ क्षि॒यन्त॑म्  ।",
    "index": 15,
    "shloka_num": null
  },
  {
    "text": "निष्टज्ज॑भार चम॒सं न वृ॒क्षाद्बृह॒स्पति॑र्विर॒वेणा॑ वि॒कृत्य॑  ॥८॥",
    "index": 16,
    "shloka_num": 8
  },
  {
    "text": "सोषाम॑विन्द॒त्स स्व१: सो अ॒ग्निं सो अ॒र्केण॒ वि ब॑बाधे॒ तमां॑सि  ।",
    "index": 17,
    "shloka_num": null
  },
  {
    "text": "बृह॒स्पति॒र्गोव॑पुषो व॒लस्य॒ निर्म॒ज्जानं॒ न पर्व॑णो जभार  ॥९॥",
    "index": 18,
    "shloka_num": 9
  },
  {
    "text": "हि॒मेव॑ प॒र्णा मु॑षि॒ता वना॑नि॒ बृह॒स्पति॑नाकृपयद्व॒लो गाः  ।",
    "index": 19,
    "shloka_num": null
  },
  {
    "text": "अ॒ना॒नु॒कृ॒त्यम॑पु॒नश्च॑कार॒ यात्सूर्या॒मासा॑ मि॒थ उ॒च्चरा॑तः  ॥१०॥",
    "index": 20,
    "shloka_num": 10
  },
  {
    "text": "अ॒भि श्या॒वं न कृश॑नेभि॒रश्वं॒ नक्ष॑त्रेभिः पि॒तरो॒ द्याम॑पिंशन्  ।",
    "index": 21,
    "shloka_num": null
  },
  {
    "text": "रात्र्यां॒ तमो॒ अद॑धु॒र्ज्योति॒रह॒न्बृह॒स्पति॑र्भि॒नदद्रिं॑ वि॒दद्गाः  ॥११॥",
    "index": 22,
    "shloka_num": 11
  },
  {
    "text": "इ॒दम॑कर्म॒ नमो॑ अभ्रि॒याय॒ यः पू॒र्वीरन्वा॒नोन॑वीति  ।",
    "index": 23,
    "shloka_num": null
  },
  {
    "text": "बृह॒स्पति॒: स हि गोभि॒: सो अश्वै॒: स वी॒रेभि॒: स नृभि॑र्नो॒ वयो॑ धात्  ॥१२॥",
    "index": 24,
    "shloka_num": 12
  }
]
