[
  {
    "text": "१० मधुच्छन्दा वैश्वामित्रः । इन्द्रः । गायत्री ।",
    "index": 0,
    "shloka_num": null
  },
  {
    "text": "इन्द्र॒मिद्गा॒थिनो॑ बृ॒हदिन्द्र॑म॒र्केभि॑र॒र्किण॑: ।\nइन्द्रं॒ वाणी॑रनूषत ॥१॥",
    "index": 1,
    "shloka_num": 1
  },
  {
    "text": "इन्द्र॒ इद्धर्यो॒: सचा॒ संमि॑श्ल॒ आ व॑चो॒युजा॑ ।\nइन्द्रो॑ व॒ज्री हि॑र॒ण्यय॑: ॥२॥",
    "index": 2,
    "shloka_num": 2
  },
  {
    "text": "इन्द्रो॑ दी॒र्घाय॒ चक्ष॑स॒ आ सूर्यं॑ रोहयद् दि॒वि ।\nवि गोभि॒रद्रि॑मैरयत् ॥३॥",
    "index": 3,
    "shloka_num": 3
  },
  {
    "text": "इन्द्र॒ वाजे॑षु नोऽव स॒हस्र॑प्रधनेषु च ।\nउ॒ग्र उ॒ग्राभि॑रू॒तिभि॑: ॥४॥",
    "index": 4,
    "shloka_num": 4
  },
  {
    "text": "इन्द्रं॑ व॒यं म॑हाध॒न इन्द्र॒मर्भे॑ हवामहे ।\nयुजं॑ वृ॒त्रेषु॑ व॒ज्रिण॑म् ॥५॥",
    "index": 5,
    "shloka_num": 5
  },
  {
    "text": "स नो॑ वृषन्न॒मुं च॒रुं सत्रा॑दाव॒न्नपा॑ वृधि ।\nअ॒स्मभ्य॒मप्र॑तिष्कुतः ॥६॥",
    "index": 6,
    "shloka_num": 6
  },
  {
    "text": "तु॒ञ्जेतु॑ञ्जे॒ य उत्त॑रे॒ स्तोमा॒ इन्द्र॑स्य व॒ज्रिण॑: ।\nन वि॑न्धे अस्य सुष्टु॒तिम् ॥७॥",
    "index": 7,
    "shloka_num": 7
  },
  {
    "text": "वृषा॑ यू॒थेव॒ वंस॑गः कृ॒ष्टीरि॑य॒र्त्योज॑सा ।\nईशा॑नो॒ अप्र॑तिष्कुतः ॥८॥",
    "index": 8,
    "shloka_num": 8
  },
  {
    "text": "य एक॑श्चर्षणी॒नां वसू॑नामिर॒ज्यति॑ ।\nइन्द्र॒: पञ्च॑ क्षिती॒नाम् ॥९॥",
    "index": 9,
    "shloka_num": 9
  },
  {
    "text": "इन्द्रं॑ वो वि॒श्वत॒स्परि॒ हवा॑महे॒ जने॑भ्यः ।\nअ॒स्माक॑मस्तु॒ केव॑लः ॥१०॥",
    "index": 10,
    "shloka_num": 10
  }
]
