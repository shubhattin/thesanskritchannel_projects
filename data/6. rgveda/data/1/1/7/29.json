[
  {
    "text": "५ मैत्रावरुणिर्वसिष्ठ: । इन्द्र: । त्रिष्टुप् ।",
    "index": 0,
    "shloka_num": null
  },
  {
    "text": "अ॒यं सोम॑ इन्द्र॒ तुभ्यं॑ सुन्व॒ आ तु प्र या॑हि हरिव॒स्तदो॑काः ।",
    "index": 1,
    "shloka_num": null
  },
  {
    "text": "पिबा॒ त्व१स्य सुषु॑तस्य॒ चारो॒र्ददो॑ म॒घानि॑ मघवन्निया॒नः ॥१॥",
    "index": 2,
    "shloka_num": 1
  },
  {
    "text": "ब्रह्म॑न्वीर॒ ब्रह्म॑कृतिं जुषा॒णो॑ऽर्वाची॒नो हरि॑भिर्याहि॒ तूय॑म् ।",
    "index": 3,
    "shloka_num": null
  },
  {
    "text": "अ॒स्मिन्नू॒ षु सव॑ने मादय॒स्वोप॒ ब्रह्मा॑णि शृणव इ॒मा न॑: ॥२॥",
    "index": 4,
    "shloka_num": 2
  },
  {
    "text": "का ते॑ अ॒स्त्यरं॑कृतिः सू॒क्तैः क॒दा नू॒नं ते॑ मघवन्दाशेम ।",
    "index": 5,
    "shloka_num": null
  },
  {
    "text": "विश्वा॑ म॒तीरा त॑तने त्वा॒याऽधा॑ म इन्द्र शृणवो॒ हवे॒मा ॥३॥",
    "index": 6,
    "shloka_num": 3
  },
  {
    "text": "उ॒तो घा॒ ते पु॑रु॒ष्या॒३ इदा॑स॒न्येषां॒ पूर्वे॑षा॒मशृ॑णो॒ॠषी॑णाम् ।",
    "index": 7,
    "shloka_num": null
  },
  {
    "text": "अधा॒हं त्वा॑ मघवञ्जोहवीमि॒ त्वं न॑ इन्द्रासि॒ प्रम॑तिः पि॒तेव॑ ॥४॥",
    "index": 8,
    "shloka_num": 4
  },
  {
    "text": "वो॒चेमेदिन्द्रं॑ म॒घवा॑नमेनं म॒हो रा॒यो राध॑सो॒ यद्दद॑न्नः ।",
    "index": 9,
    "shloka_num": null
  },
  {
    "text": "यो अर्च॑तो॒ ब्रह्म॑कृति॒मवि॑ष्ठो यू॒यं पा॑त स्व॒स्तिभि॒: सदा॑ नः ॥५॥",
    "index": 10,
    "shloka_num": 5
  }
]
