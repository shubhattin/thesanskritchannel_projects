[
  {
    "text": "७ मैत्रावरुणिर्वसिष्ठ: ।मरुत: । त्रिष्टुप्  ।",
    "index": 0,
    "shloka_num": null
  },
  {
    "text": "मध्वो॑ वो॒ नाम॒ मारु॑तं यजत्रा॒: प्र य॒ज्ञेषु॒ शव॑सा मदन्ति  ।",
    "index": 1,
    "shloka_num": null
  },
  {
    "text": "ये रे॒जय॑न्ति॒ रोद॑सी चिदु॒र्वी पिन्व॒न्त्युत्सं॒ यदया॑सुरु॒ग्राः  ॥१॥",
    "index": 2,
    "shloka_num": 1
  },
  {
    "text": "नि॒चे॒तारो॒ हि म॒रुतो॑ गृ॒णन्तं॑ प्रणे॒तारो॒ यज॑मानस्य॒ मन्म॑  ।",
    "index": 3,
    "shloka_num": null
  },
  {
    "text": "अ॒स्माक॑म॒द्य वि॒दथे॑षु ब॒र्हिरा वी॒तये॑ सदत पिप्रिया॒णाः  ॥२॥",
    "index": 4,
    "shloka_num": 2
  },
  {
    "text": "नैताव॑द॒न्ये म॒रुतो॒ यथे॒मे भ्राज॑न्ते रु॒क्मैरायु॑धैस्त॒नूभि॑:  ।",
    "index": 5,
    "shloka_num": null
  },
  {
    "text": "आ रोद॑सी विश्व॒पिश॑: पिशा॒नाः स॑मा॒नम॒ञ्ज्य॑ञ्जते शु॒भे कम्  ॥३॥",
    "index": 6,
    "shloka_num": 3
  },
  {
    "text": "ऋध॒क्सा वो॑ मरुतो दि॒द्युद॑स्तु॒ यद्व॒ आग॑: पुरु॒षता॒ करा॑म  ।",
    "index": 7,
    "shloka_num": null
  },
  {
    "text": "मा व॒स्तस्या॒मपि॑ भूमा यजत्रा अ॒स्मे वो॑ अस्तु सुम॒तिश्चनि॑ष्ठा  ॥४॥",
    "index": 8,
    "shloka_num": 4
  },
  {
    "text": "कृ॒ते चि॒दत्र॑ म॒रुतो॑ रणन्ताऽनव॒द्यास॒: शुच॑यः पाव॒काः  ।",
    "index": 9,
    "shloka_num": null
  },
  {
    "text": "प्र णो॑ऽवत सुम॒तिभि॑र्यजत्रा॒: प्र वाजे॑भिस्तिरत पु॒ष्यसे॑ नः  ॥५॥",
    "index": 10,
    "shloka_num": 5
  },
  {
    "text": "उ॒त स्तु॒तासो॑ म॒रुतो॑ व्यन्तु॒ विश्वे॑भि॒र्नाम॑भि॒र्नरो॑ ह॒वींषि॑  । द",
    "index": 11,
    "shloka_num": null
  },
  {
    "text": "दा॑त नो अ॒मृत॑स्य प्र॒जायै॑ जिगृ॒त रा॒यः सू॒नृता॑ म॒घानि॑  ॥६॥",
    "index": 12,
    "shloka_num": 6
  },
  {
    "text": "आ स्तु॒तासो॑ मरुतो॒ विश्व॑ ऊ॒ती अच्छा॑ सू॒रीन्त्स॒र्वता॑ता जिगात  ।",
    "index": 13,
    "shloka_num": null
  },
  {
    "text": "ये न॒स्त्मना॑ श॒तिनो॑ व॒र्धय॑न्ति यू॒यं पा॑त स्व॒स्तिभि॒: सदा॑ नः  ॥७॥",
    "index": 14,
    "shloka_num": 7
  }
]
