[
  {
    "text": "७ शकपूतो नार्मेधः । मित्रावरुणौ, १ द्युभूम्यश्विनः । विराड्रूपा, १ न्यङ्कुसारिणी, २,६ प्रस्तारपंक्तिः, ७ महासतोबृहती ।",
    "index": 0,
    "shloka_num": null
  },
  {
    "text": "ई॒जा॒नमिद्द्यौर्गू॒र्ताव॑सुरीजा॒नं भूमि॑र॒भि प्र॑भू॒षणि॑ ।",
    "index": 1,
    "shloka_num": null
  },
  {
    "text": "ई॒जा॒नं दे॒वाव॒श्विना॑व॒भि सु॒म्नैर॑वर्धताम् ॥१॥",
    "index": 2,
    "shloka_num": 1
  },
  {
    "text": "ता वां॑ मित्रावरुणा धार॒यत्क्षि॑ती सुषु॒म्नेषि॑त॒त्वता॑ यजामसि ।",
    "index": 3,
    "shloka_num": null
  },
  {
    "text": "यु॒वोः क्रा॒णाय॑ स॒ख्यैर॒भि ष्या॑म र॒क्षस॑: ॥२॥",
    "index": 4,
    "shloka_num": 2
  },
  {
    "text": "अधा॑ चि॒न्नु यद्दिधि॑षामहे वाम॒भि प्रि॒यं रेक्ण॒: पत्य॑मानाः ।",
    "index": 5,
    "shloka_num": null
  },
  {
    "text": "द॒द्वाँ वा॒ यत्पुष्य॑ति॒ रेक्ण॒: सम्वा॑र॒न्नकि॑रस्य म॒घानि॑ ॥३॥",
    "index": 6,
    "shloka_num": 3
  },
  {
    "text": "अ॒साव॒न्यो अ॑सुर सूयत॒ द्यौस्त्वं विश्वे॑षां वरुणासि॒ राजा॑ ।",
    "index": 7,
    "shloka_num": null
  },
  {
    "text": "मू॒र्धा रथ॑स्य चाक॒न्नैताव॒तैन॑सान्तक॒ध्रुक् ॥४॥",
    "index": 8,
    "shloka_num": 4
  },
  {
    "text": "अ॒स्मिन्त्स्वे॒३तच्छक॑पूत॒ एनो॑ हि॒ते मि॒त्रे निग॑तान्हन्ति वी॒रान् ।",
    "index": 9,
    "shloka_num": null
  },
  {
    "text": "अ॒वोर्वा॒ यद्धात्त॒नूष्वव॑: प्रि॒यासु॑ य॒ज्ञिया॒स्वर्वा॑ ॥५॥",
    "index": 10,
    "shloka_num": 5
  },
  {
    "text": "यु॒वोर्हि मा॒तादि॑तिर्विचेतसा॒ द्यौर्न भूमि॒: पय॑सा पुपू॒तनि॑ ।",
    "index": 11,
    "shloka_num": null
  },
  {
    "text": "अव॑ प्रि॒या दि॑दिष्टन॒ सूरो॑ निनिक्त र॒श्मिभि॑: ॥६॥",
    "index": 12,
    "shloka_num": 6
  },
  {
    "text": "यु॒वं ह्य॑प्न॒राजा॒वसी॑दतं॒ तिष्ठ॒द्रथं॒ न धू॒र्षदं॑ वन॒र्षद॑म् ।",
    "index": 13,
    "shloka_num": null
  },
  {
    "text": "ता न॑: कणूक॒यन्ती॑र्नृ॒मेध॑स्तत्रे॒ अंह॑सः सु॒मेध॑स्तत्रे॒ अंह॑सः ॥७॥",
    "index": 14,
    "shloka_num": 7
  }
]
