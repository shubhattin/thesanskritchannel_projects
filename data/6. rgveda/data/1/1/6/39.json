[
  {
    "text": "५ बार्हस्पत्यो भरद्वाज:  । इन्द्र:  । त्रिष्टुप्  ।",
    "index": 0,
    "shloka_num": null
  },
  {
    "text": "म॒न्द्रस्य॑ क॒वेर्दि॒व्यस्य॒ वह्ने॒र्विप्र॑मन्मनो वच॒नस्य॒ मध्व॑:  ।",
    "index": 1,
    "shloka_num": null
  },
  {
    "text": "अपा॑ न॒स्तस्य॑ सच॒नस्य॑ दे॒वेषो॑ युवस्व गृण॒ते गोअ॑ग्राः  ॥१॥",
    "index": 2,
    "shloka_num": 1
  },
  {
    "text": "अ॒यमु॑शा॒नः पर्यद्रि॑मु॒स्रा ऋ॒तधी॑तिभिॠत॒युग्यु॑जा॒नः  ।",
    "index": 3,
    "shloka_num": null
  },
  {
    "text": "रु॒जदरु॑ग्णं॒ वि व॒लस्य॒ सानुं॑ प॒णीँर्वचो॑भिर॒भि यो॑ध॒दिन्द्र॑:  ॥२॥",
    "index": 4,
    "shloka_num": 2
  },
  {
    "text": "अ॒यं द्यो॑तयद॒द्युतो॒ व्य१क्तून्दो॒षा वस्तो॑: श॒रद॒ इन्दु॑रिन्द्र  ।",
    "index": 5,
    "shloka_num": null
  },
  {
    "text": "इ॒मं के॒तुम॑दधु॒र्नू चि॒दह्नां॒ शुचि॑जन्मन उ॒षस॑श्चकार  ॥३॥",
    "index": 6,
    "shloka_num": 3
  },
  {
    "text": "अ॒यं रो॑चयद॒रुचो॑ रुचा॒नो॒३ऽयं वा॑सय॒द्व्यृ१तेन॑ पू॒र्वीः  ।",
    "index": 7,
    "shloka_num": null
  },
  {
    "text": "अ॒यमी॑यत ऋत॒युग्भि॒रश्वै॑: स्व॒र्विदा॒ नाभि॑ना चर्षणि॒प्राः  ॥४॥",
    "index": 8,
    "shloka_num": 4
  },
  {
    "text": "नू गृ॑णा॒नो गृ॑ण॒ते प्र॑त्न राज॒न्निष॑: पिन्व वसु॒देया॑य पू॒र्वीः  ।",
    "index": 9,
    "shloka_num": null
  },
  {
    "text": "अ॒प ओष॑धीरवि॒षा वना॑नि॒ गा अर्व॑तो॒ नॄनृ॒चसे॑ रिरीहि  ॥५॥",
    "index": 10,
    "shloka_num": 5
  }
]
