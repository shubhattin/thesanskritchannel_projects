[
  {
    "text": "९ कवष ऐलूषः । इन्द्रः । जगती, ६-९ त्रिष्टुप्  ।",
    "index": 0,
    "shloka_num": null
  },
  {
    "text": "प्र सु ग्मन्ता॑ धियसा॒नस्य॑ स॒क्षणि॑ व॒रेभि॑र्व॒राँ अ॒भि षु प्र॒सीद॑तः  ।",
    "index": 1,
    "shloka_num": null
  },
  {
    "text": "अ॒स्माक॒मिन्द्र॑ उ॒भयं॑ जुजोषति॒ यत्सो॒म्यस्यान्ध॑सो॒ बुबो॑धति  ॥१॥",
    "index": 2,
    "shloka_num": 1
  },
  {
    "text": "वी॑न्द्र यासि दि॒व्यानि॑ रोच॒ना वि पार्थि॑वानि॒ रज॑सा पुरुष्टुत  ।",
    "index": 3,
    "shloka_num": null
  },
  {
    "text": "ये त्वा॒ वह॑न्ति॒ मुहु॑रध्व॒राँ उप॒ ते सु व॑न्वन्तु वग्व॒नाँ अ॑रा॒धस॑:  ॥२॥",
    "index": 4,
    "shloka_num": 2
  },
  {
    "text": "तदिन्मे॑ छन्त्स॒द्वपु॑षो॒ वपु॑ष्टरं पु॒त्रो यज्जानं॑ पि॒त्रोर॒धीय॑ति  ।",
    "index": 5,
    "shloka_num": null
  },
  {
    "text": "जा॒या पतिं॑ वहति व॒ग्नुना॑ सु॒मत्पुं॒स इद्भ॒द्रो व॑ह॒तुः परि॑ष्कृतः  ॥३॥",
    "index": 6,
    "shloka_num": 3
  },
  {
    "text": "तदित्स॒धस्थ॑म॒भि चारु॑ दीधय॒ गावो॒ यच्छास॑न्वह॒तुं न धे॒नव॑:  ।",
    "index": 7,
    "shloka_num": null
  },
  {
    "text": "मा॒ता यन्मन्तु॑र्यू॒थस्य॑ पू॒र्व्याऽभि वा॒णस्य॑ स॒प्तधा॑तु॒रिज्जन॑:  ॥४॥",
    "index": 8,
    "shloka_num": 4
  },
  {
    "text": "प्र वोऽच्छा॑ रिरिचे देव॒युष्प॒दमेको॑ रु॒द्रेभि॑र्याति तु॒र्वणि॑:  ।",
    "index": 9,
    "shloka_num": null
  },
  {
    "text": "ज॒रा वा॒ येष्व॒मृते॑षु दा॒वने॒ परि॑ व॒ ऊमे॑भ्यः सिञ्चता॒ मधु॑  ॥५॥",
    "index": 10,
    "shloka_num": 5
  },
  {
    "text": "नि॒धी॒यमा॑न॒मप॑गूळ्हम॒प्सु प्र मे॑ दे॒वानां॑ व्रत॒पा उ॑वाच  ।",
    "index": 11,
    "shloka_num": null
  },
  {
    "text": "इन्द्रो॑ वि॒द्वाँ अनु॒ हि त्वा॑ च॒चक्ष॒ तेना॒हम॑ग्ने॒ अनु॑शिष्ट॒ आगा॑म्  ॥६॥",
    "index": 12,
    "shloka_num": 6
  },
  {
    "text": "अक्षे॑त्रवित्क्षेत्र॒विदं॒ ह्यप्रा॒ट् स प्रैति॑ क्षेत्र॒विदानु॑शिष्टः  ।",
    "index": 13,
    "shloka_num": null
  },
  {
    "text": "ए॒तद्वै भ॒द्रम॑नु॒शास॑नस्यो॒त स्रु॒तिं वि॑न्दत्यञ्ज॒सीना॑म्  ॥७॥",
    "index": 14,
    "shloka_num": 7
  },
  {
    "text": "अ॒द्येदु॒ प्राणी॒दम॑मन्नि॒माहाऽपी॑वृतो अधयन्मा॒तुरूध॑:  ।",
    "index": 15,
    "shloka_num": null
  },
  {
    "text": "एमे॑नमाप जरि॒मा युवा॑न॒महे॑ळ॒न्वसु॑: सु॒मना॑ बभूव  ॥८॥",
    "index": 16,
    "shloka_num": 8
  },
  {
    "text": "ए॒तानि॑ भ॒द्रा क॑लश क्रियाम॒ कुरु॑श्रवण॒ दद॑तो म॒घानि॑  ।",
    "index": 17,
    "shloka_num": null
  },
  {
    "text": "दा॒न इद्वो॑ मघवान॒: सो अ॑स्त्व॒यं च॒ सोमो॑ हृ॒दि यं बिभ॑र्मि  ॥९॥",
    "index": 18,
    "shloka_num": 9
  }
]
