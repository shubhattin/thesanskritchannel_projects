[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "सप्तविंशम् दशकम्",
        "index": 2,
        "shloka_num": null
    },
    {
        "text": "क्षीराब्धि मथनं कूर्मावतार: च",
        "index": 3,
        "shloka_num": null
    },
    {
        "text": "दुर्वासास्सुरवनिताप्तदिव्यमाल्यं\nशक्राय स्वयमुपदाय तत्र भूय: ।\nनागेन्द्रप्रतिमृदिते शशाप शक्रं\nका क्षान्तिस्त्वदितरदेवतांशजानाम् ॥१॥",
        "index": 4,
        "shloka_num": 1
    },
    {
        "text": "शापेन प्रथितजरेऽथ निर्जरेन्द्रे\nदेवेष्वप्यसुरजितेषु निष्प्रभेषु ।\nशर्वाद्या: कमलजमेत्य सर्वदेवा\nनिर्वाणप्रभव समं भवन्तमापु: ॥२॥",
        "index": 5,
        "shloka_num": 2
    },
    {
        "text": "ब्रह्माद्यै: स्तुतमहिमा चिरं तदानीं\nप्रादुष्षन् वरद पुर: परेण धाम्ना ।\nहे देवा दितिजकुलैर्विधाय सन्धिं\nपीयूषं परिमथतेति पर्यशास्त्वम् ॥३॥",
        "index": 6,
        "shloka_num": 3
    },
    {
        "text": "सन्धानं कृतवति दानवै: सुरौघे\nमन्थानं नयति मदेन मन्दराद्रिम् ।\nभ्रष्टेऽस्मिन् बदरमिवोद्वहन् खगेन्द्रे\nसद्यस्त्वं विनिहितवान् पय:पयोधौ ॥४॥",
        "index": 7,
        "shloka_num": 4
    },
    {
        "text": "आधाय द्रुतमथ वासुकिं वरत्रां\nपाथोधौ विनिहितसर्वबीजजाले ।\nप्रारब्धे मथनविधौ सुरासुरैस्तैः\nव्याजात्त्वं भुजगमुखेऽकरोस्सुरारीन् ॥५॥",
        "index": 8,
        "shloka_num": 5
    },
    {
        "text": "क्षुब्धाद्रौ क्षुभितजलोदरे तदानीं\nदुग्धाब्धौ गुरुतरभारतो निमग्ने ।\nदेवेषु व्यथिततमेषु तत्प्रियैषी\nप्राणैषी: कमठतनुं कठोरपृष्ठाम् ॥६॥",
        "index": 9,
        "shloka_num": 6
    },
    {
        "text": "वज्रातिस्थिरतरकर्परेण विष्णो\nविस्तारात्परिगतलक्षयोजनेन ।\nअम्भोधे: कुहरगतेन वर्ष्मणा त्वं\nनिर्मग्नं क्षितिधरनाथमुन्निनेथ ॥७॥",
        "index": 10,
        "shloka_num": 7
    },
    {
        "text": "उन्मग्ने झटिति तदा धराधरेन्द्रे\nनिर्मेथुर्दृढमिह सम्मदेन सर्वे ।\nआविश्य द्वितयगणेऽपि सर्पराजे\nवैवश्यं परिशमयन्नवीवृधस्तान् ॥८॥",
        "index": 11,
        "shloka_num": 8
    },
    {
        "text": "उद्दामभ्रमणजवोन्नमद्गिरीन्द्र-\nन्यस्तैकस्थिरतरहस्तपङ्कजं त्वाम् ।\nअभ्रान्ते विधिगिरिशादय: प्रमोदाद्\nउद्भ्रान्ता नुनुवुरुपात्तपुष्पवर्षा: ॥९॥",
        "index": 12,
        "shloka_num": 9
    },
    {
        "text": "दैत्यौघे भुजगमुखानिलेन तप्ते\nतेनैव त्रिदशकुलेऽपि किञ्चिदार्ते ।\nकारुण्यात्तव किल देव वारिवाहा:\nप्रावर्षन्नमरगणान्न दैत्यसङ्घान् ॥१०॥",
        "index": 13,
        "shloka_num": 10
    },
    {
        "text": "उद्भ्राम्यद्बहुतिमिनक्रचक्रवाले\nतत्राब्धौ चिरमथितेऽपि निर्विकारे ।\nएकस्त्वं करयुगकृष्टसर्पराज:\nसंराजन् पवनपुरेश पाहि रोगात् ॥११॥",
        "index": 14,
        "shloka_num": null
    }
]