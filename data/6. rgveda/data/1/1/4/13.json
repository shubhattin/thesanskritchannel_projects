[
  {
    "text": "५ वामदेवो गौतमः । अग्निः(लिङ्गोक्तदेवता इति एके) ।त्रिष्टुप् ।",
    "index": 0,
    "shloka_num": null
  },
  {
    "text": "प्रत्य॒ग्निरु॒षसा॒मग्र॑मख्यद् विभाती॒नां सु॒मना॑ रत्न॒धेय॑म् ।",
    "index": 1,
    "shloka_num": null
  },
  {
    "text": "या॒तम॑श्विना सु॒कृतो॑ दुरो॒णमुत्सूर्यो॒ ज्योति॑षा दे॒व ए॑ति ॥१॥",
    "index": 2,
    "shloka_num": 1
  },
  {
    "text": "ऊ॒र्ध्वं भा॒नुं स॑वि॒ता दे॒वो अ॑श्रेद् द्र॒प्सं दवि॑ध्वद् गवि॒षो न सत्वा॑ ।",
    "index": 3,
    "shloka_num": null
  },
  {
    "text": "अनु॑ व्र॒तं वरु॑णो यन्ति मि॒त्रो यत्सूर्यं॑ दि॒व्या॑रो॒हय॑न्ति ॥२॥",
    "index": 4,
    "shloka_num": 2
  },
  {
    "text": "यं सी॒मकृ॑ण्व॒न् तम॑से वि॒पृचे॑ ध्रु॒वक्षे॑मा॒ अन॑वस्यन्तो॒ अर्थ॑म् ।",
    "index": 5,
    "shloka_num": null
  },
  {
    "text": "तं सूर्यं॑ ह॒रित॑: स॒प्त य॒ह्वीः स्पशं॒ विश्व॑स्य॒ जग॑तो वहन्ति ॥३॥",
    "index": 6,
    "shloka_num": 3
  },
  {
    "text": "वहि॑ष्ठेभिर्वि॒हर॑न्यासि॒ तन्तु॑मव॒व्यय॒न्नसि॑तं देव॒ वस्म॑ ।",
    "index": 7,
    "shloka_num": null
  },
  {
    "text": "दवि॑ध्वतो र॒श्मय॒: सूर्य॑स्य॒ चर्मे॒वावा॑धु॒स्तमो॑ अ॒प्स्व१न्तः ॥४॥",
    "index": 8,
    "shloka_num": 4
  },
  {
    "text": "अना॑यतो॒ अनि॑बद्धः क॒थायं न्य॑ङ्ङुत्ता॒नोऽव॑ पद्यते॒ न ।",
    "index": 9,
    "shloka_num": null
  },
  {
    "text": "कया॑ याति स्व॒धया॒ को द॑दर्श दि॒वः स्क॒म्भः समृ॑तः पाति॒ नाक॑म् ॥५॥",
    "index": 10,
    "shloka_num": 5
  }
]
