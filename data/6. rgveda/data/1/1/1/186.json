[
  {
    "text": "११ अगस्त्यो मैत्रावरुणिः । विश्वे देवाः । त्रिष्टुप् ।",
    "index": 0,
    "shloka_num": null
  },
  {
    "text": "आ न॒ इळा॑भिर्वि॒दथे॑ सुश॒स्ति वि॒श्वान॑रः सवि॒ता दे॒व ए॑तु ।",
    "index": 1,
    "shloka_num": null
  },
  {
    "text": "अपि॒ यथा॑ युवानो॒ मत्स॑था नो॒ विश्वं॒ जग॑दभिपि॒त्वे म॑नी॒षा ॥१",
    "index": 2,
    "shloka_num": null
  },
  {
    "text": "आ नो॒ विश्व॒ आस्क्रा॑ गमन्तु दे॒वा मि॒त्रो अ॑र्य॒मा वरु॑णः स॒जोषा॑: ।",
    "index": 3,
    "shloka_num": null
  },
  {
    "text": "भुव॒न् यथा॑ नो॒ विश्वे॑ वृ॒धास॒: कर॑न्त्सु॒षाहा॑ विथु॒रं न शव॑: ॥२",
    "index": 4,
    "shloka_num": null
  },
  {
    "text": "प्रेष्ठं॑ वो॒ अति॑थिं गृणीषे॒ ऽग्निं श॒स्तिभि॑स्तु॒र्वणि॑: स॒जोषा॑: ।",
    "index": 5,
    "shloka_num": null
  },
  {
    "text": "अस॒द् यथा॑ नो॒ वरु॑णः सुकी॒र्तिरिष॑श्च पर्षदरिगू॒र्तः सू॒रिः ॥३",
    "index": 6,
    "shloka_num": null
  },
  {
    "text": "उप॑ व॒ एषे॒ नम॑सा जिगी॒षोषासा॒नक्ता॑ सु॒दुघे॑व धे॒नुः ।",
    "index": 7,
    "shloka_num": null
  },
  {
    "text": "स॒मा॒ने अह॑न् वि॒मिमा॑नो अ॒र्कं विषु॑रूपे॒ पय॑सि॒ सस्मि॒न्नूध॑न् ॥४",
    "index": 8,
    "shloka_num": null
  },
  {
    "text": "उ॒त नो ऽहि॑र्बु॒ध्न्यो॒३ मय॑स्क॒: शिशुं॒ न पि॒प्युषी॑व वेति॒ सिन्धु॑: ।",
    "index": 9,
    "shloka_num": null
  },
  {
    "text": "येन॒ नपा॑तम॒पां जु॒नाम॑ मनो॒जुवो॒ वृष॑णो॒ यं वह॑न्ति ॥५",
    "index": 10,
    "shloka_num": null
  },
  {
    "text": "उ॒त न॑ ईं॒ त्वष्टा ग॒न्त्वच्छा॒ स्मत् सू॒रिभि॑रभिपि॒त्वे स॒जोषा॑: ।",
    "index": 11,
    "shloka_num": null
  },
  {
    "text": "आ वृ॑त्र॒हेन्द्र॑श्चर्षणि॒प्रास्तु॒विष्ट॑मो न॒रां न॑ इ॒ह ग॑म्याः ॥६",
    "index": 12,
    "shloka_num": null
  },
  {
    "text": "उ॒त न॑ ईं म॒तयोऽश्व॑योगा॒: शिशुं॒ न गाव॒स्तरु॑णं रिहन्ति ।",
    "index": 13,
    "shloka_num": null
  },
  {
    "text": "तमीं॒ गिरो॒ जन॑यो॒ न पत्नी॑: सुर॒भिष्ट॑मं न॒रां न॑सन्त ॥७",
    "index": 14,
    "shloka_num": null
  },
  {
    "text": "उ॒त न॑ ईं म॒रुतो॑ वृ॒द्धसे॑ना॒: स्मद् रोद॑सी॒ सम॑नसः सदन्तु ।",
    "index": 15,
    "shloka_num": null
  },
  {
    "text": "पृष॑दश्वासो॒ऽवन॑यो॒ न रथा॑ रि॒शाद॑सो मित्र॒युजो॒ न दे॒वाः ॥८",
    "index": 16,
    "shloka_num": null
  },
  {
    "text": "प्र नु यदे॑षां महि॒ना चि॑कि॒त्रे प्र यु॑ञ्जते प्र॒युज॒स्ते सु॑वृ॒क्ति ।",
    "index": 17,
    "shloka_num": null
  },
  {
    "text": "अध॒ यदे॑षां सु॒दिने॒ न शरु॒र्विश्व॒मेरि॑णं प्रुषा॒यन्त॒ सेना॑: ॥९",
    "index": 18,
    "shloka_num": null
  },
  {
    "text": "प्रो अ॒श्विना॒वव॑से कृणुध्वं॒ प्र पू॒षणं॒ स्वत॑वसो॒ हि सन्ति॑ ।",
    "index": 19,
    "shloka_num": null
  },
  {
    "text": "अ॒द्वे॒षो विष्णु॒र्वात॑ ऋभु॒क्षा अच्छा॑ सु॒म्नाय॑ ववृतीय दे॒वान् ॥१०",
    "index": 20,
    "shloka_num": null
  },
  {
    "text": "इ॒यं सा वो॑ अ॒स्मे दीधि॑तिर्यजत्रा अपि॒प्राणी॑ च॒ सद॑नी च भूयाः ।",
    "index": 21,
    "shloka_num": null
  },
  {
    "text": "नि या दे॒वेषु॒ यत॑ते वसू॒युर्वि॒द्यामे॒षं वृ॒जनं॑ जी॒रदा॑नुम् ॥११",
    "index": 22,
    "shloka_num": null
  }
]
