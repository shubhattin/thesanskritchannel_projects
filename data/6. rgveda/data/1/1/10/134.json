[
  {
    "text": "७,१-६ (पूर्वार्धस्य) मान्धाता यौवनाश्वः,६ (उत्तरार्धस्य) ७ गोधा ऋषिका । इन्द्रः । महापंक्तिः, ७ पंक्तिः ।",
    "index": 0,
    "shloka_num": null
  },
  {
    "text": "उ॒भे यदि॑न्द्र॒ रोद॑सी आप॒प्राथो॒षा इ॑व  ।",
    "index": 1,
    "shloka_num": null
  },
  {
    "text": "म॒हान्तं॑ त्वा म॒हीनां॑ स॒म्राजं॑ चर्षणी॒नां दे॒वी जनि॑त्र्यजीजनद्भ॒द्रा जनि॑त्र्यजीजनत्  ॥१॥",
    "index": 2,
    "shloka_num": 1
  },
  {
    "text": "अव॑ स्म दुर्हणाय॒तो मर्त॑स्य तनुहि स्थि॒रम्  ।",
    "index": 3,
    "shloka_num": null
  },
  {
    "text": "अ॒ध॒स्प॒दं तमीं॑ कृधि॒ यो अ॒स्माँ आ॒दिदे॑शति दे॒वी जनि॑त्र्यजीजनद्भ॒द्रा जनि॑त्र्यजीजनत्  ॥२॥",
    "index": 4,
    "shloka_num": 2
  },
  {
    "text": "अव॒ त्या बृ॑ह॒तीरिषो॑ वि॒श्वश्च॑न्द्रा अमित्रहन्  ।",
    "index": 5,
    "shloka_num": null
  },
  {
    "text": "शची॑भिः शक्र धूनु॒हीन्द्र॒ विश्वा॑भिरू॒तिभि॑र्दे॒वी जनि॑त्र्यजीजनद्भ॒द्रा जनि॑त्र्यजीजनत्  ॥४॥",
    "index": 6,
    "shloka_num": 4
  },
  {
    "text": "अव॒ यत्त्वं श॑तक्रत॒विन्द्र॒ विश्वा॑नि धूनु॒षे  ।",
    "index": 7,
    "shloka_num": null
  },
  {
    "text": "र॒यिं न सु॑न्व॒ते सचा॑ सह॒स्रिणी॑भिरू॒तिभि॑र्दे॒वी जनि॑त्र्यजीजनद्भ॒द्रा जनि॑त्र्यजीजनत्  ॥४॥",
    "index": 8,
    "shloka_num": 4
  },
  {
    "text": "अव॒ स्वेदा॑ इवा॒भितो॒ विष्व॑क्पतन्तु दि॒द्यव॑:  ।",
    "index": 9,
    "shloka_num": null
  },
  {
    "text": "दूर्वा॑या इव॒ तन्त॑वो॒ व्य१स्मदे॑तु दुर्म॒तिर्दे॒वी जनि॑त्र्यजीजनद्भ॒द्रा जनि॑त्र्यजीजनत्  ॥५॥",
    "index": 10,
    "shloka_num": 5
  },
  {
    "text": "दी॒र्घं ह्य॑ङ्कु॒शं य॑था॒ शक्तिं॒ बिभ॑र्षि मन्तुमः  ।",
    "index": 11,
    "shloka_num": null
  },
  {
    "text": "पूर्वे॑ण मघवन्प॒दाऽजो व॒यां यथा॑ यमो दे॒वी जनि॑त्र्यजीजनद्भ॒द्रा जनि॑त्र्यजीजनत्  ॥६॥",
    "index": 12,
    "shloka_num": 6
  },
  {
    "text": "नकि॑र्देवा मिनीमसि॒ नकि॒रा यो॑पयामसि मन्त्र॒श्रुत्यं॑ चरामसि  ।",
    "index": 13,
    "shloka_num": null
  },
  {
    "text": "प॒क्षेभि॑रपिक॒क्षेभि॒रत्रा॒भि सं र॑भामहे  ॥७॥",
    "index": 14,
    "shloka_num": 7
  }
]
