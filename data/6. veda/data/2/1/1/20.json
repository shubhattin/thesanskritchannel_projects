[
  {
    "text": "“अथ विंशोऽध्यायः वाज॑स्य॒ नु प्र॑स॒वे मा॒तरं॑ म॒हीमदि॑तिं॒ नाम॒ वच॑सा करामहे ।\nयस्या॑मि॒दं विश्वं॒ भुव॑नमावि॒वेश॒ तस्यां॑ नो दे॒वः स॑वि॒ता धर्म॑ साविषक् ॥१॥",
    "index": 1,
    "shloka_num": 1
  },
  {
    "text": "१ विश्वे॑ अ॒द्य म॒रुतो॒ विश्व॑ ऊ॒ती विश्वे॑ भवन्त्व॒ग्नयः॒ समि॑द्धाः ।\nविश्वे॑ नो दे॒वा अव॒साग॑मन्तु॒ विश्व॑मस्तु॒ द्रवि॑णं॒ वाजो॑ अ॒स्मे ॥२॥",
    "index": 2,
    "shloka_num": 2
  },
  {
    "text": "२ वाजो॑ नः स॒प्त प्र॒दिश॒श्चत॑स्रो वा परा॒वतः॑ ।\nवाजो॑ नो॒ विश्वै॑र्दे॒वैर्धन॑साता इ॒हाव॑तु ॥३॥",
    "index": 3,
    "shloka_num": 3
  },
  {
    "text": "३ वाजो॑ नो अ॒द्य प्रसु॑वाति॒ दानं॒ वाजो॑ दे॒वाँ३ ऋ॒तुभिः॑ कल्पयाति ।\nवाजो॒ हि मा॒ सर्व॑वीरं च॒कार॒ सर्वा॒ आशा॒ वाज॑पतिर्भवेयम् ॥४॥",
    "index": 4,
    "shloka_num": 4
  },
  {
    "text": "४ (११३१) वजः॑ पु॒रस्ता॑दु॒त म॑ध्य॒तो नो॒ वाजो॑ दे॒वान् ह॒विषा॑ वर्धयाति ।\nवाजो॒ हि मा॒ सर्व॑वीरं च॒कार॒ विश्वा॒ आशा॒ वाज॑पतिर्जयेयम् ॥५॥",
    "index": 5,
    "shloka_num": 5
  },
  {
    "text": "५ सं मा॑ सृजामि॒ पय॑सा पृथि॒व्याः सं मा॑ सृजाम्य॒द्भिरोष॑धीभिः ।\nसो॒ऽहं वाज॑ सनेयमग्ने ॥६॥",
    "index": 6,
    "shloka_num": 6
  },
  {
    "text": "६ पयः॑ पृथि॒व्यां पय॒ ओष॑धीषु॒ पयो॑ दि॒व्य॒न्तरि॑क्षे॒ पयो॑धाः ।\nपय॑स्वतीः प्र॒दिशः॑ सन्तु॒ मह्य॑म् ।\nदे॒वस्य॑ त्वा सवि॒तुः प्र॑स॒वे॒ऽश्विनो॑र्बा॒हुभ्यां॑ पू॒ष्णो हस्ता॑भ्याम् ।\nसर॑स्वत्यै वा॒चो य॒न्तुर्य॒न्त्रेणा॒ग्नेः साम्रा॑ज्येना॒भिषि॑ञ्चामि ॥७॥",
    "index": 7,
    "shloka_num": 7
  },
  {
    "text": "(१) ७ ऋ॒ता॒षाळृ॒तधा॑मा॒ग्निर्ग॑न्ध॒र्वः ।\nतस्यौ॑षधयोऽप्स॒रसो॒ मुदो॒ नाम॑ ।\nस न॑ इ॒दं ब्रह्म॑ क्ष॒त्रं पा॑तु॒ तस्मै॒ स्वाहा॒ वाट् ताभ्यः॒ स्वाहा॑ ॥१॥",
    "index": 8,
    "shloka_num": 1
  },
  {
    "text": "८ स॑हि॒तो वि॒श्वसा॑मा॒ सूर्यो॑ गन्ध॒र्वः ।\nतस्य॒ मरी॑चयोऽप्स॒रस॑ आ॒युवो॒ नाम॑ ।\nस न॑ इ॒दं ब्रह्म॑ क्ष॒त्रं पा॑तु॒ तस्मै॒ स्वाहा॒ वाट् ताभ्यः॒ स्वाहा॑ ॥२॥",
    "index": 9,
    "shloka_num": 2
  },
  {
    "text": "९ सु॒षु॒म्णः सूर्य॑रश्मिश्च॒न्द्रमा॑ गन्ध॒र्वः ।\nतस्य॒ नक्ष॑त्राण्यप्स॒रसो॑ भे॒कुर॑यो॒ नाम॑ ।\nस न॑ इ॒दं ब्रह्म॑ क्ष॒त्रं पा॑तु॒ तस्मै॒ स्वाहा॒ वाट् ताभ्यः॒ स्वाहा॑ ॥३॥",
    "index": 10,
    "shloka_num": 3
  },
  {
    "text": "१० इ॒षि॒रो वि॒श्वव्य॑चा॒ वातो॑ गन्ध॒र्वः ।\nतस्यापो॑ अप्स॒रस॒ ऊर्जो॒ नाम॑ ।\nस न॑ इ॒दं ब्रह्म॑ क्ष॒त्रं पा॑तु॒ तस्मै॒ स्वाहा॒ वाट् ताभ्यः॒ स्वाहा॑ ॥४॥",
    "index": 11,
    "shloka_num": 4
  },
  {
    "text": "११ भु॒ज्युः सु॑प॒र्णो य॒ज्ञो ग॑न्ध॒र्वः ।\nतस्य॒ दक्षि॑णा अप्स॒रस॑स्ता॒वा नाम॑ ।\nस न॑ इ॒दं ब्रह्म॑ क्ष॒त्रं पा॑तु॒ तस्मै॒ स्वाहा॒ वाट् ताभ्यः॒ स्वाहा॑ ॥५॥",
    "index": 12,
    "shloka_num": 5
  },
  {
    "text": "१२ प्र॒जाप॑तिर्वि॒श्वक॑र्मा॒ मनो॑ गन्ध॒र्वः ।\nतस्य॑ ऋक्सा॒मान्य॑प्स॒रस॒ एष्ट॑यो॒ नाम॑ ।\nस न॑ इ॒दं ब्रह्म॑ क्ष॒त्रं पा॑तु॒ तस्मै॒ स्वाहा॒ वाट् ताभ्यः॒ स्वाहा॑ ॥६॥",
    "index": 13,
    "shloka_num": 6
  },
  {
    "text": "१३ स नो॑ भुवनस्य पते प्रजापते॒ यस्य॑ त उ॒परि॑ गृ॒हा यस्य॑ वे॒ह ।\nअस्मै॒ ब्रह्म॑णेऽस्मै क्ष॒त्राय॒ महि॒ शर्म॑ यच्छ॒ स्वाहा॑ ॥७॥",
    "index": 14,
    "shloka_num": 7
  },
  {
    "text": "१४ स॒मु॒द्रो॑ऽसि॒ नभ॑स्वाना॒र्द्रदा॑नुः श॒म्भूर्म॑यो॒भूर॒भि मा॑ वाहि॒ स्वाहा॑ ।\nमा॒रु॒तो॑ऽसि म॒रुतां॑ ग॒णः श॒म्भूर्म॑यो॒भूर॒भि मा॑ वाहि॒ स्वाहा॑ ।\nअ॒व॒स्यूर॑सि॒ दुव॑स्वाञ्छ॒म्भूर्म॑यो॒भूर॒भि मा॑ वाहि॒ स्वाहा॑ ॥८॥",
    "index": 15,
    "shloka_num": 8
  },
  {
    "text": "१५ यास्ते॑ अग्ने॒ सूर्ये॒ रुचो॒ दिव॑मात॒न्वन्ति॑ र॒श्मिभिः॑ ।\nताभि॑र्नो अ॒द्य सर्वा॑भी रु॒चे जना॑य नस्कृधि ॥९॥",
    "index": 16,
    "shloka_num": 9
  },
  {
    "text": "१६ या वो॑ दे॒वाः सूर्ये॒ रुचो॒ गोष्वश्वे॑षु॒ या रुचः॑ ।\nइन्द्रा॑ग्नी॒ ताभिः॒ सर्वा॑भी॒ रुचं॑ नो धत्त बृहस्पते ॥१०॥",
    "index": 17,
    "shloka_num": 10
  },
  {
    "text": "॥ १७ (११४४) रुचं॑ नो धेहि ब्राह्म॒णेषु॒ रुच॒ राज॑सु नस्कृधि ।\nरुचं॒ विश्ये॑षु शू॒द्रेषु॒ मयि॑ धेहि रु॒चा रुच॑म् ॥११॥",
    "index": 18,
    "shloka_num": 11
  },
  {
    "text": "॥ १८ तत्त्वा॑ यामि॒ ब्रह्म॑णा॒ वन्द॑मान॒स्तदाशा॑स्ते॒ यज॑मानो ह॒विर्भिः॑ ।\nअहे॑ळमानो वरुणे॒ह बो॒ध्युरु॑शस॒ मा न॒ आयुः॒ प्रमो॑षीः ॥१२॥",
    "index": 19,
    "shloka_num": 12
  },
  {
    "text": "१९ स्व॒र्ण घ॒र्मः स्वाहा॒ स्व॒र्णार्कः स्वाहा॒ स्व॒र्ण शु॒क्रः स्वाहा॑ ।\nस्व॒र्ण ज्योतिः॒ स्वाहा॒ स्व॒र्ण सूर्यः॒ स्वाहा॑ ॥१३॥",
    "index": 20,
    "shloka_num": 13
  },
  {
    "text": "(२) २० अ॒ग्निं यु॑नज्मि॒ शव॑सा घृ॒तेन॑ दि॒व्य सु॑प॒र्णं वय॑सा बृ॒हन्त॑म् ।\nतेन॑ ग॑मेम ब्र॒ध्नस्य॑ वि॒ष्टप॒ स्वो॒ रुहा॑णा॒ अधि॒ नाक॑मुत्त॒मम् ॥१॥",
    "index": 21,
    "shloka_num": 1
  },
  {
    "text": "२१ इ॒मौ ते॑ प॒क्षा अ॒जरौ॑ पत॒त्रिणो॒ याभ्या॒ रक्षा॑स्यप॒हस्य॑ग्ने ।\nताभ्यां॑ पतेम सु॒कृता॑मु लो॒कं यत्र॒ ऋष॑यो ज॒ग्मुः प्र॑थम॒जाः पु॑रा॒णाः ॥२॥",
    "index": 22,
    "shloka_num": 2
  },
  {
    "text": "२२ इन्दु॒र्दक्षः॑ श्ये॒न ऋ॒तावा॒ हिर॑ण्यपक्षः शकु॒नो भु॑र॒ण्युः ।\nम॒हान्त्स॒धस्थे॑ ध्रु॒व आ निष॑त्तो॒ नम॑स्ते अस्तु॒ मा मा॑ हिसीः ॥३॥",
    "index": 23,
    "shloka_num": 3
  },
  {
    "text": "२३ दि॒वो मू॒र्धासि॑ पृथि॒व्या नाभि॒रूर्ग॒पामोष॑धीनाम् ।\nवि॒श्वायुः॒ शर्म॑ स॒प्रथा॒ नम॑स्प॒थे ॥४॥",
    "index": 24,
    "shloka_num": 4
  },
  {
    "text": "२४ विश्व॑स्य मू॒र्धन्नधि॑ तिष्ठसि श्रि॒तः स॑मु॒द्रे ते॒ हृद॑यम॒प्स्वायु॑र॒पो द॑त्तोद॒धिं भि॑न्त ।\nदि॒वस्प॒र्जन्या॑द॒न्तरि॑क्षात्पृथि॒व्यास्ततो॑ नो॒ वृष्ट्या॑व ॥५॥",
    "index": 25,
    "shloka_num": 5
  },
  {
    "text": "२५ इ॒ष्टो य॒ज्ञो भृगु॑भिराशी॒र्दा वसु॑भिः ।\nतस्य॑ न इ॒ष्टस्य॑ प्री॒तस्य॒ द्रवि॑णे॒हाग॑मेः ॥६॥",
    "index": 26,
    "shloka_num": 6
  },
  {
    "text": "२६ इ॒ष्टो अ॒ग्निराहु॑तः पिपर्तु न इ॒ष्ट ह॒विः ।\nस्व॒गेदं दे॒वेभ्यो॒ नमः॑ ॥७॥",
    "index": 27,
    "shloka_num": 7
  },
  {
    "text": "(३) २७ यदाकू॑तात्स॒मसु॑स्रोद्धृ॒दो वा॒ मन॑सो वा॒ संभृ॑तं॒ चक्षु॑षो वा ।\nतदनु॒ प्रेत॑ सु॒कृता॑मु लो॒कं यत्र॒ ऋष॑यो ज॒ग्मुः प्र॑थम॒जाः पु॑रा॒णाः ॥१॥",
    "index": 28,
    "shloka_num": 1
  },
  {
    "text": "२८ ए॒त स॑धस्थ॒ परि॑ ते ददामि॒ यमा॒वहा॑च्छेव॒धिं जा॒तवे॑दाः ।\nअ॒न्वा॒ग॒न्ता य॒ज्ञप॑तिर्वो॒ अत्र॒ त स्म॑ जानीथ पर॒मे व्यो॑मन् ॥२॥",
    "index": 29,
    "shloka_num": 2
  },
  {
    "text": "२९ ए॒तं जा॑नाथ पर॒मे व्यो॑म॒न्देवाः॑ सधस्था वि॒द रू॒पम॑स्य ।\nयदा॒गच्छा॑त्प॒थिभि॑र्देव॒यानै॑रिष्टापू॒र्ते कृ॑णवाथा॒विर॑स्मै ॥३॥",
    "index": 30,
    "shloka_num": 3
  },
  {
    "text": "३० उद्बु॑ध्यस्वाग्ने॒ प्रति॑जागृहि॒ त्वमि॑ष्टापू॒र्ते ससृ॑जेथाम॒यं च॑ ।\nअ॒स्मिन्त्स॒धस्थे॒ अध्युत्त॑रस्मि॒न्विश्वे॑ देवा॒ यज॑मानाश्च सीदत ॥४॥",
    "index": 31,
    "shloka_num": 4
  },
  {
    "text": "३१ (११५८) येन॒ वह॑सि स॒हस्रं॒ येना॑ग्ने सर्ववेद॒सम् ।\nतेने॒मं य॒ज्ञं नो॑ नय॒ स्व॑र्दे॒वेषु॒ गन्त॑वे ॥५॥",
    "index": 32,
    "shloka_num": 5
  },
  {
    "text": "३२ प्र॒स्त॒रेण॑ परि॒धिना॑ स्रु॒चा वेद्या॑ च ब॒र्हिषा॑ ।\nऋ॒चेमं य॒ज्ञं नो॑ नय॒ स्व॑र्दे॒वेषु॒ गन्त॑वे ॥६॥",
    "index": 33,
    "shloka_num": 6
  },
  {
    "text": "३३ यद्द॒त्तं यत्प॑रा॒दानं॒ यत्पू॒र्तं याश्च॒ दक्षि॑णाः ।\nतद॒ग्निर्वै॑श्वकर्म॒णः स्व॑र्दे॒वेषु॑ नो दधत् ॥७॥",
    "index": 34,
    "shloka_num": 7
  },
  {
    "text": "३४ यत्र॒ धारा॒ अन॑पेता॒ मधो॑र्घृ॒तस्य॑ च॒ याः ।\nतद॒ग्निर्वै॑श्वकर्म॒णः स्व॑र्दे॒वेषु॑ नो दधत् ॥८॥",
    "index": 35,
    "shloka_num": 8
  },
  {
    "text": "३५ ये अ॒ग्नयः॒ पाञ्च॑जन्या अ॒स्यां पृ॑थि॒व्यामधि॑ ।\nतेषा॑मसि॒ त्वमु॑त्त॒मः प्र नो॑ जी॒वात॑वे सुव ॥९॥",
    "index": 36,
    "shloka_num": 9
  },
  {
    "text": "(४) ३६ वार्त्र॑हत्याय॒ शव॑से पृतना॒षाह्या॑य च ।\nइन्द्र॒ त्वाव॑र्तयामसि ॥१॥",
    "index": 37,
    "shloka_num": 1
  },
  {
    "text": "३७ स॒हदा॑नुं पुरुहूत क्षि॒यन्त॑मह॒स्तमि॑न्द्र॒ संपि॑ण॒क् कुणा॑रुम् ।\nअ॒भि वृ॒त्रं वर्ध॑मानं॒ पिया॑रुम॒पाद॑मिन्द्र त॒वसा॑ जघन्थ ॥२॥",
    "index": 38,
    "shloka_num": 2
  },
  {
    "text": "३८ वि न॑ इन्द्र॒ मृधो॑ जहि नी॒चा य॑च्छ पृतन्य॒तः ।\nयो अ॒स्माँ३ अ॑भि॒दास॒त्यध॑रं गमया॒ तमः॑ ॥३॥",
    "index": 39,
    "shloka_num": 3
  },
  {
    "text": "३९ मृ॒गो न भी॒मः कु॑च॒रो गि॑रि॒ष्ठाः प॑रा॒वत॒ आज॑गन्था॒ पर॑स्याः ।\nसृ॒क स॒शाय॑ प॒विमि॑न्द्र ति॒ग्मं वि शत्रू॑न्ताळिह॒ वि मृधो॑ नुदस्व ॥४॥",
    "index": 40,
    "shloka_num": 4
  },
  {
    "text": "४० वै॒श्वा॒न॒रो न॑ ऊ॒तय॒ आ प्र या॑तु परा॒वतः॑ ।\nअ॒ग्निर्नः॑ सुष्टु॒तीरुप॑ ॥५॥",
    "index": 41,
    "shloka_num": 5
  },
  {
    "text": "४१ पृ॒ष्टो दि॒वि पृ॒ष्टो अ॒ग्निः पृ॑थि॒व्यां पृ॒ष्टो विश्वा॒ ओष॑धी॒रा वि॑वेश ।\nवै॒श्वा॒न॒रः सह॑सा पृ॒ष्टो अ॒ग्निः स नो॒ दिवा॒ स रि॒षस्पा॑तु॒ नक्त॑म् ॥६॥",
    "index": 42,
    "shloka_num": 6
  },
  {
    "text": "४२ अ॒श्याम॒ तं काम॑मग्ने॒ तवो॒ती अ॒श्याम॑ र॒यि र॑यिवः सु॒वीर॑म् ।\nअ॒श्याम॒ वाज॑म॒भि वा॒जय॑न्तो॒ऽश्याम॑ द्यु॒म्नम॑जरा॒जरं॑ ते ॥७॥",
    "index": 43,
    "shloka_num": 7
  },
  {
    "text": "४३ व॒यं ते॑ अ॒द्य र॑रि॒मा हि काम॑मुत्ता॒नह॑स्ता॒ नम॑सोप॒सद्य॑ ।\nयजि॑ष्ठेन॒ मन॑सा यक्षि दे॒वानस्रे॑धता॒ मन्म॑ना॒ विप्रो॑ अग्ने ॥८॥",
    "index": 44,
    "shloka_num": 8
  },
  {
    "text": "४४ धा॒म॒च्छद॒ग्निरिन्द्रो॑ ब्र॒ह्मा दे॒वो बृह॒स्पतिः॑ ।\nसचे॑तसो॒ विश्वे॑ दे॒वा य॒ज्ञं प्राव॑न्तु नः शु॒भे ॥९॥",
    "index": 45,
    "shloka_num": 9
  },
  {
    "text": "४५ त्वं य॑विष्ठ दा॒शुषो॒ नॄः पा॑हि शृणु॒धी गिरः॑ ।\nरक्षा॑ तो॒कमु॒त त्मना॑ ॥१०॥",
    "index": 46,
    "shloka_num": 10
  },
  {
    "text": "॥ (५) ४६ (११७३) ॥इति शुक्लयजुः काण्वसंहितायां विंशोऽध्यायः ॥ (२०) ॥इति द्वितीयो दशकः ॥२॥",
    "index": 47,
    "shloka_num": 2
  },
  {
    "text": "”",
    "index": 48,
    "shloka_num": null
  }
]
