६ बार्हस्पत्यो भरद्वाज:  ।पूषा  । गायत्री  ।
एहि॒ वां वि॑मुचो नपा॒दाघृ॑णे॒ सं स॑चावहै  । र॒थीॠ॒तस्य॑ नो भव  ॥१॥
र॒थीत॑मं कप॒र्दिन॒मीशा॑नं॒ राध॑सो म॒हः  । रा॒यः सखा॑यमीमहे  ॥२॥
रा॒यो धारा॑स्याघृणे॒ वसो॑ रा॒शिर॑जाश्व  । धीव॑तोधीवत॒: सखा॑  ॥३॥
पू॒षणं॒ न्व१जाश्व॒मुप॑ स्तोषाम वा॒जिन॑म्  । स्वसु॒र्यो जा॒र उ॒च्यते॑  ॥४॥
मा॒तुर्दि॑धि॒षुम॑ब्रवं॒ स्वसु॑र्जा॒रः शृ॑णोतु नः  । भ्रातेन्द्र॑स्य॒ सखा॒ मम॑  ॥५॥
आजास॑: पू॒षणं॒ रथे॑ निशृ॒म्भास्ते ज॑न॒श्रिय॑म्  । दे॒वं व॑हन्तु॒ बिभ्र॑तः  ॥६॥
