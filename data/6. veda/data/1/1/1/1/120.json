[
  {
    "text": "१२ कक्षीवान् दैर्घतमस औशिजः । अश्विनौ । (१२ दुःस्वप्ननाशनम्) ।१ गायत्री, २ ककुप्, ३ का- विराट्, ४ नष्टरूपी, ५ तनुशिरा, ६ उष्णिक्, ७ विष्टार-बृहती, ८ कृतिः, ९ विराट्, १०-१२ गायत्री ।",
    "index": 0,
    "shloka_num": null
  },
  {
    "text": "का रा॑ध॒द्धोत्रा॑श्विना वां॒ को वां॒ जोष॑ उ॒भयोः॑ ।\nक॒था वि॑धा॒त्यप्र॑चेताः ॥१॥",
    "index": 1,
    "shloka_num": 1
  },
  {
    "text": "वि॒द्वांसा॒विद् दुरः॑ पृच्छे॒दवि॑द्वानि॒त्थाप॑रो अचे॒ताः ।\nनू चि॒न्नु मर्ते॒ अक्रौ॑ ॥२॥",
    "index": 2,
    "shloka_num": 2
  },
  {
    "text": "ता वि॒द्वांसा॑ हवामहे वां॒ ता नो॑ वि॒द्वांसा॒ मन्म॑ वोचेतम॒द्य ।\nप्रार्च॒द् दय॑मानो यु॒वाकुः॑ ॥३॥",
    "index": 3,
    "shloka_num": 3
  },
  {
    "text": "वि पृ॑च्छामि पा॒क्या॒ ३ न दे॒वान् वष॑ट्कृतस्याद्भु॒तस्य॑ दस्रा ।\nपा॒तं च॒ सह्य॑सो यु॒वं च॒ रभ्य॑सो नः ॥४॥",
    "index": 4,
    "shloka_num": 4
  },
  {
    "text": "प्र या घोषे॒ भृग॑वाणे॒ न शोभे॒ यया॑ वा॒चा यज॑ति पज्रि॒यो वा॑म् ।\nप्रैष॒युर्न वि॒द्वान् ॥५॥",
    "index": 5,
    "shloka_num": 5
  },
  {
    "text": "श्रु॒तं गा॑य॒त्रं तक॑वानस्या॒हं चि॒द्धि रि॒रेभा॑श्विना वाम् ।\nआक्षी शु॑भस्पती॒ दन् ॥६॥",
    "index": 6,
    "shloka_num": 6
  },
  {
    "text": "यु॒वं ह्यास्तं॑ म॒हो रन् यु॒वं वा॒ यन्नि॒रत॑तंसतम् ।\nता नो॑ वसू सुगो॒पा स्या॑तं पा॒तं नो॒ वृका॑दघा॒योः ॥७॥",
    "index": 7,
    "shloka_num": 7
  },
  {
    "text": "मा कस्मै॑ धातम॒भ्य॑मि॒त्रिणे॑ नो॒ माकुत्रा॑ नो गृ॒हेभ्यो॑ धे॒नवो॑ गुः ।\nस्त॒ना॒भुजो॒ अशि॑श्वीः ॥८॥",
    "index": 8,
    "shloka_num": 8
  },
  {
    "text": "दु॒ही॒यन् मि॒त्रधि॑तये यु॒वाकु॑ रा॒ये च॑ नो मिमी॒तं वाज॑वत्यै ।\nइ॒षे च॑ नो मिमीतं धेनु॒मत्यै॑ ॥९॥",
    "index": 9,
    "shloka_num": 9
  },
  {
    "text": "अ॒श्विनो॑रसनं॒ रथ॑मन॒श्वं वा॒जिनी॑वतोः ।\nतेना॒हं भूरि॑ चाकन ॥१०॥",
    "index": 10,
    "shloka_num": 10
  },
  {
    "text": "अ॒यं स॑मह मा तनू॒ह्याते॒ जनाँ॒ अनु॑ ।\nसो॒म॒पेयं॑ सु॒खो रथः॑ ॥११॥",
    "index": 11,
    "shloka_num": 11
  },
  {
    "text": "अध॒ स्वप्न॑स्य॒ निर्वि॒दे ऽभु॑ञ्जतश्च रे॒वतः॑ ।\nउ॒भा ता बस्रि॑ नश्यतः ॥१२॥",
    "index": 12,
    "shloka_num": 12
  }
]
