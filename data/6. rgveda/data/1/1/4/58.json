[
  {
    "text": "११ वामदेवो गौतमः । अग्निः, सूर्यो वाऽऽपो वा गावो वा घृतस्तुतिर्वा । त्रिष्टुप्, ११ जगती ।",
    "index": 0,
    "shloka_num": null
  },
  {
    "text": "स॒मु॒द्रादू॒र्मिर्मधु॑माँ॒ उदा॑र॒दुपां॒शुना॒ सम॑मृत॒त्वमा॑नट्  ।",
    "index": 1,
    "shloka_num": null
  },
  {
    "text": "घृ॒तस्य॒ नाम॒ गुह्यं॒ यदस्ति॑ जि॒ह्वा दे॒वाना॑म॒मृत॑स्य॒ नाभि॑:  ॥१॥",
    "index": 2,
    "shloka_num": 1
  },
  {
    "text": "व॒यं नाम॒ प्र ब्र॑वामा घृ॒तस्या॒ऽस्मिन् य॒ज्ञे धा॑रयामा॒ नमो॑भिः  ।",
    "index": 3,
    "shloka_num": null
  },
  {
    "text": "उप॑ ब्र॒ह्मा शृ॑णवच्छ॒स्यमा॑नं॒ चतु॑:शृङ्गोऽवमीद् गौ॒र ए॒तत्  ॥२॥",
    "index": 4,
    "shloka_num": 2
  },
  {
    "text": "च॒त्वारि॒ शृङ्गा॒ त्रयो॑ अस्य॒ पादा॒ द्वे शी॒र्षे स॒प्त हस्ता॑सो अस्य  ।",
    "index": 5,
    "shloka_num": null
  },
  {
    "text": "त्रिधा॑ ब॒द्धो वृ॑ष॒भो रो॑रवीति म॒हो दे॒वो मर्त्याँ॒ आ वि॑वेश  ॥३॥",
    "index": 6,
    "shloka_num": 3
  },
  {
    "text": "त्रिधा॑ हि॒तं प॒णिभि॑र्गु॒ह्यमा॑नं॒ गवि॑ दे॒वासो॑ घृ॒तमन्व॑विन्दन्  ।",
    "index": 7,
    "shloka_num": null
  },
  {
    "text": "इन्द्र॒ एकं॒ सूर्य॒ एकं॑ जजान वे॒नादेकं॑ स्व॒धया॒ निष्ट॑तक्षुः  ॥४॥",
    "index": 8,
    "shloka_num": 4
  },
  {
    "text": "ए॒ता अ॑र्षन्ति॒ हृद्या॑त् समु॒द्राच्छ॒तव्र॑जा रि॒पुणा॒ नाव॒चक्षे॑  ।",
    "index": 9,
    "shloka_num": null
  },
  {
    "text": "घृ॒तस्य॒ धारा॑ अ॒भि चा॑कशीमि हिर॒ण्ययो॑ वेत॒सो मध्य॑ आसाम्  ॥५॥",
    "index": 10,
    "shloka_num": 5
  },
  {
    "text": "स॒म्यक् स्र॑वन्ति स॒रितो॒ न धेना॑ अ॒न्तर्हृ॒दा मन॑सा पू॒यमा॑नाः  ।",
    "index": 11,
    "shloka_num": null
  },
  {
    "text": "ए॒ते अ॑र्षन्त्यू॒र्मयो॑ घृ॒तस्य॑ मृ॒गा इ॑व क्षिप॒णोरीष॑माणाः  ॥६॥",
    "index": 12,
    "shloka_num": 6
  },
  {
    "text": "सिन्धो॑रिव प्राध्व॒ने शू॑घ॒नासो॒ वात॑प्रमियः पतयन्ति य॒ह्वाः  ।",
    "index": 13,
    "shloka_num": null
  },
  {
    "text": "घृ॒तस्य॒ धारा॑ अरु॒षो न वा॒जी काष्ठा॑ भि॒न्दन्नू॒र्मिभि॒: पिन्व॑मानः  ॥७॥",
    "index": 14,
    "shloka_num": 7
  },
  {
    "text": "अ॒भि प्र॑वन्त॒ सम॑नेव॒ योषा॑: कल्या॒ण्य१: स्मय॑मानासो अ॒ग्निम्  ।",
    "index": 15,
    "shloka_num": null
  },
  {
    "text": "घृ॒तस्य॒ धारा॑: स॒मिधो॑ नसन्त॒ ता जु॑षा॒णो ह॑र्यति जा॒तवे॑दाः  ॥८॥",
    "index": 16,
    "shloka_num": 8
  },
  {
    "text": "क॒न्या॑ इव वह॒तुमेत॒वा उ॑ अ॒ञ्ज्य॑ञ्जा॒ना अ॒भि चा॑कशीमि  ।",
    "index": 17,
    "shloka_num": null
  },
  {
    "text": "यत्र॒ सोम॑: सू॒यते॒ यत्र॑ य॒ज्ञो घृ॒तस्य॒ धारा॑ अ॒भि तत्प॑वन्ते  ॥९॥",
    "index": 18,
    "shloka_num": 9
  },
  {
    "text": "अ॒भ्य॑र्षत सुष्टु॒तिं गव्य॑मा॒जिम॒स्मासु॑ भ॒द्रा द्रवि॑णानि धत्त  ।",
    "index": 19,
    "shloka_num": null
  },
  {
    "text": "इ॒मं य॒ज्ञं न॑यत दे॒वता॑ नो घृ॒तस्य॒ धारा॒ मधु॑मत्पवन्ते  ॥१०॥",
    "index": 20,
    "shloka_num": 10
  },
  {
    "text": "धाम॑न् ते॒ विश्वं॒ भुव॑न॒मधि॑ श्रि॒तम॒न्तः स॑मु॒द्रे हृ॒द्य१न्तरायु॑षि  ।",
    "index": 21,
    "shloka_num": null
  },
  {
    "text": "अ॒पामनी॑के समि॒थे य आभृ॑त॒स्तम॑श्याम॒ मधु॑मन्तं त ऊ॒र्मिम्  ॥११॥",
    "index": 22,
    "shloka_num": 11
  }
]
