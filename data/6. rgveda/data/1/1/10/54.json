[
  {
    "text": "६ बृहदुक्थो वामदेव्यः । इन्द्रः । त्रिष्टुप् ।",
    "index": 0,
    "shloka_num": null
  },
  {
    "text": "तां सु ते॑ की॒र्तिं म॑घवन्महि॒त्वा यत्त्वा॑ भी॒ते रोद॑सी॒ अह्व॑येताम्  ।",
    "index": 1,
    "shloka_num": null
  },
  {
    "text": "प्रावो॑ दे॒वाँ आति॑रो॒ दास॒मोज॑: प्र॒जायै॑ त्वस्यै॒ यदशि॑क्ष इन्द्र  ॥१॥",
    "index": 2,
    "shloka_num": 1
  },
  {
    "text": "यदच॑रस्त॒न्वा॑ वावृधा॒नो बला॑नीन्द्र प्रब्रुवा॒णो जने॑षु  ।",
    "index": 3,
    "shloka_num": null
  },
  {
    "text": "मा॒येत्सा ते॒ यानि॑ यु॒द्धान्या॒हुर्नाद्य शत्रुं॑ न॒नु पु॒रा वि॑वित्से  ॥२॥",
    "index": 4,
    "shloka_num": 2
  },
  {
    "text": "क उ॒ नु ते॑ महि॒मन॑: समस्या॒ऽस्मत्पूर्व॒ ऋष॒योऽन्त॑मापुः  ।",
    "index": 5,
    "shloka_num": null
  },
  {
    "text": "यन्मा॒तरं॑ च पि॒तरं॑ च सा॒कमज॑नयथास्त॒न्व१: स्वाया॑:  ॥३॥",
    "index": 6,
    "shloka_num": 3
  },
  {
    "text": "च॒त्वारि॑ ते असु॒र्या॑णि॒ नामाऽदा॑भ्यानि महि॒षस्य॑ सन्ति  ।",
    "index": 7,
    "shloka_num": null
  },
  {
    "text": "त्वम॒ङ्ग तानि॒ विश्वा॑नि वित्से॒ येभि॒: कर्मा॑णि मघवञ्च॒कर्थ॑  ॥४॥",
    "index": 8,
    "shloka_num": 4
  },
  {
    "text": "त्वं विश्वा॑ दधिषे॒ केव॑लानि॒ यान्या॒विर्या च॒ गुहा॒ वसू॑नि  ।",
    "index": 9,
    "shloka_num": null
  },
  {
    "text": "काम॒मिन्मे॑ मघव॒न्मा वि ता॑री॒स्त्वमा॑ज्ञा॒ता त्वमि॑न्द्रासि दा॒ता  ॥५॥",
    "index": 10,
    "shloka_num": 5
  },
  {
    "text": "यो अद॑धा॒ज्ज्योति॑षि॒ ज्योति॑र॒न्तर्यो असृ॑ज॒न्मधु॑ना॒ सं मधू॑नि  ।",
    "index": 11,
    "shloka_num": null
  },
  {
    "text": "अध॑ प्रि॒यं शू॒षमिन्द्रा॑य॒ मन्म॑ ब्रह्म॒कृतो॑ बृ॒हदु॑क्थादवाचि  ॥६॥",
    "index": 12,
    "shloka_num": 6
  }
]
