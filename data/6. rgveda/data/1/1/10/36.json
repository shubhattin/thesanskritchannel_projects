[
  {
    "text": "१४ लुशो धानाकः । विश्वेदेवाः । जगती,१३-१४ त्रिष्टुप् ।",
    "index": 0,
    "shloka_num": null
  },
  {
    "text": "उ॒षासा॒नक्ता॑ बृह॒ती सु॒पेश॑सा॒ द्यावा॒क्षामा॒ वरु॑णो मि॒त्रो अ॑र्य॒मा ।",
    "index": 1,
    "shloka_num": null
  },
  {
    "text": "इन्द्रं॑ हुवे म॒रुत॒: पर्व॑ताँ अ॒प आ॑दि॒त्यान्द्यावा॑पृथि॒वी अ॒पः स्व॑: ॥१॥",
    "index": 2,
    "shloka_num": 1
  },
  {
    "text": "द्यौश्च॑ नः पृथि॒वी च॒ प्रचे॑तस ऋ॒ताव॑री रक्षता॒मंह॑सो रि॒षः ।",
    "index": 3,
    "shloka_num": null
  },
  {
    "text": "मा दु॑र्वि॒दत्रा॒ निॠ॑तिर्न ईशत॒ तद्दे॒वाना॒मवो॑ अ॒द्या वृ॑णीमहे ॥२॥",
    "index": 4,
    "shloka_num": 2
  },
  {
    "text": "विश्व॑स्मान्नो॒ अदि॑तिः पा॒त्वंह॑सो मा॒ता मि॒त्रस्य॒ वरु॑णस्य रे॒वत॑: ।",
    "index": 5,
    "shloka_num": null
  },
  {
    "text": "स्व॑र्व॒ज्ज्योति॑रवृ॒कं न॑शीमहि॒ तद्दे॒वाना॒मवो॑ अ॒द्या वृ॑णीमहे ॥३॥",
    "index": 6,
    "shloka_num": 3
  },
  {
    "text": "ग्रावा॒ वद॒न्नप॒ रक्षां॑सि सेधतु दु॒ष्ष्वप्न्यं॒ निॠ॑तिं॒ विश्व॑म॒त्रिण॑म् ।",
    "index": 7,
    "shloka_num": null
  },
  {
    "text": "आ॒दि॒त्यं शर्म॑ म॒रुता॑मशीमहि॒ तद्दे॒वाना॒मवो॑ अ॒द्या वृ॑णीमहे ॥४॥",
    "index": 8,
    "shloka_num": 4
  },
  {
    "text": "एन्द्रो॑ ब॒र्हिः सीद॑तु॒ पिन्व॑ता॒मिळा॒ बृह॒स्पति॒: साम॑भिॠ॒क्वो अ॑र्चतु ।",
    "index": 9,
    "shloka_num": null
  },
  {
    "text": "सु॒प्र॒के॒तं जी॒वसे॒ मन्म॑ धीमहि॒ तद्दे॒वाना॒मवो॑ अ॒द्या वृ॑णीमहे ॥५॥",
    "index": 10,
    "shloka_num": 5
  },
  {
    "text": "दि॒वि॒स्पृशं॑ य॒ज्ञम॒स्माक॑मश्विना जी॒राध्व॑रं कृणुतं सु॒म्नमि॒ष्टये॑ ।",
    "index": 11,
    "shloka_num": null
  },
  {
    "text": "प्रा॒चीन॑रश्मि॒माहु॑तं घृ॒तेन॒ तद्दे॒वाना॒मवो॑ अ॒द्या वृ॑णीमहे ॥६॥",
    "index": 12,
    "shloka_num": 6
  },
  {
    "text": "उप॑ ह्वये सु॒हवं॒ मारु॑तं ग॒णं पा॑व॒कमृ॒ष्वं स॒ख्याय॑ श॒म्भुव॑म् ।",
    "index": 13,
    "shloka_num": null
  },
  {
    "text": "रा॒यस्पोषं॑ सौश्रव॒साय॑ धीमहि॒ तद्दे॒वाना॒मवो॑ अ॒द्या वृ॑णीमहे ॥७॥",
    "index": 14,
    "shloka_num": 7
  },
  {
    "text": "अ॒पां पेरुं॑ जी॒वध॑न्यं भरामहे देवा॒व्यं॑ सु॒हव॑मध्वर॒श्रिय॑म् ।",
    "index": 15,
    "shloka_num": null
  },
  {
    "text": "सु॒र॒श्मिं सोम॑मिन्द्रि॒यं य॑मीमहि॒ तद्दे॒वाना॒मवो॑ अ॒द्या वृ॑णीमहे ॥८॥",
    "index": 16,
    "shloka_num": 8
  },
  {
    "text": "स॒नेम॒ तत्सु॑स॒निता॑ स॒नित्व॑भिर्व॒यं जी॒वा जी॒वपु॑त्रा॒ अना॑गसः ।",
    "index": 17,
    "shloka_num": null
  },
  {
    "text": "ब्र॒ह्म॒द्विषो॒ विष्व॒गेनो॑ भरेरत॒ तद्दे॒वाना॒मवो॑ अ॒द्या वृ॑णीमहे ॥९॥",
    "index": 18,
    "shloka_num": 9
  },
  {
    "text": "ये स्था मनो॑र्य॒ज्ञिया॒स्ते शृ॑णोतन॒ यद्वो॑ देवा॒ ईम॑हे॒ तद्द॑दातन ।",
    "index": 19,
    "shloka_num": null
  },
  {
    "text": "जैत्रं॒ क्रतुं॑ रयि॒मद्वी॒रव॒द्यश॒स्तद्दे॒वाना॒मवो॑ अ॒द्या वृ॑णीमहे ॥१०॥",
    "index": 20,
    "shloka_num": 10
  },
  {
    "text": "म॒हद॒द्य म॑ह॒तामा वृ॑णीम॒हेऽवो॑ दे॒वानां॑ बृह॒ताम॑न॒र्वणा॑म् ।",
    "index": 21,
    "shloka_num": null
  },
  {
    "text": "यथा॒ वसु॑ वी॒रजा॑तं॒ नशा॑महै॒ तद्दे॒वाना॒मवो॑ अ॒द्या वृ॑णीमहे ॥११॥",
    "index": 22,
    "shloka_num": 11
  },
  {
    "text": "म॒हो अ॒ग्नेः स॑मिधा॒नस्य॒ शर्म॒ण्यना॑गा मि॒त्रे वरु॑णे स्व॒स्तये॑ ।",
    "index": 23,
    "shloka_num": null
  },
  {
    "text": "श्रेष्ठे॑ स्याम सवि॒तुः सवी॑मनि॒ तद्दे॒वाना॒मवो॑ अ॒द्या वृ॑णीमहे ॥१२॥",
    "index": 24,
    "shloka_num": 12
  },
  {
    "text": "ये स॑वि॒तुः स॒त्यस॑वस्य॒ विश्वे॑ मि॒त्रस्य॑ व्र॒ते वरु॑णस्य दे॒वाः ।",
    "index": 25,
    "shloka_num": null
  },
  {
    "text": "ते सौभ॑गं वी॒रव॒द्गोम॒दप्नो॒ दधा॑तन॒ द्रवि॑णं चि॒त्रम॒स्मे ॥१३॥",
    "index": 26,
    "shloka_num": 13
  },
  {
    "text": "स॒वि॒ता प॒श्चाता॑त्सवि॒ता पु॒रस्ता॑त्सवि॒तोत्त॒रात्ता॑त्सवि॒ताध॒रात्ता॑त् ।",
    "index": 27,
    "shloka_num": null
  },
  {
    "text": "स॒वि॒ता न॑: सुवतु स॒र्वता॑तिं सवि॒ता नो॑ रासतां दी॒र्घमायु॑: ॥१४॥",
    "index": 28,
    "shloka_num": 14
  }
]
