[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "सप्ततितमम् दशकम्",
        "index": 1,
        "shloka_num": null
    },
    {
        "text": "सुदर्शन शाप मोक्ष: शङ्खचूड वध: अरिष्ट वध: च",
        "index": 2,
        "shloka_num": null
    },
    {
        "text": "इति त्वयि रसाकुलं रमितवल्लभे वल्लवा:",
        "index": 3,
        "shloka_num": null
    },
    {
        "text": "कदापि पुरमम्बिकाकमितुरम्बिकाकानने ।\nसमेत्य भवता समं निशि निषेव्य दिव्योत्सवं\nसुखं सुषुपुरग्रसीद्व्रजपमुग्रनागस्तदा ॥१॥",
        "index": 4,
        "shloka_num": 1
    },
    {
        "text": "समुन्मुखमथोल्मुकैरभिहतेऽपि तस्मिन् बलात्\nअमुञ्चति भवत्पदे न्यपति पाहि पाहीति तै: ।\nतदा खलु पदा भवान् समुपगम्य पस्पर्श तं\nबभौ स च निजां तनुं समुपसाद्य वैद्याधरीम् ॥२॥",
        "index": 5,
        "shloka_num": 2
    },
    {
        "text": "सुदर्शनधर प्रभो ननु सुदर्शनाख्योऽस्म्यहं\nमुनीन् क्वचिदपाहसं त इह मां व्यधुर्वाहसम् ।\nभवत्पदसमर्पणादमलतां गतोऽस्मीत्यसौ\nस्तुवन् निजपदं ययौ व्रजपदं च गोपा मुदा ॥३॥",
        "index": 6,
        "shloka_num": 3
    },
    {
        "text": "कदापि खलु सीरिणा विहरति त्वयि स्त्रीजनै:\nजहार धनदानुग: स किल शङ्खचूडोऽबला: ।\nअतिद्रुतमनुद्रुतस्त्वमथ मुक्तनारीजनं\nरुरोजिथ शिरोमणिं हलभृते च तस्याददा: ॥४॥",
        "index": 7,
        "shloka_num": 4
    },
    {
        "text": "दिनेषु च सुहृज्जनैस्सह वनेषु लीलापरं\nमनोभवमनोहरं रसितवेणुनादामृतम् ।\nभवन्तममरीदृशाममृतपारणादायिनं\nविचिन्त्य किमु नालपन् विरहतापिता गोपिका: ॥५॥",
        "index": 8,
        "shloka_num": 5
    },
    {
        "text": "भोजराजभृतकस्त्वथ कश्चित् कष्टदुष्टपथदृष्टिररिष्ट: ।\nनिष्ठुराकृतिरपष्ठुनिनादस्तिष्ठते स्म भवते वृषरूपी ॥६॥",
        "index": 9,
        "shloka_num": 6
    },
    {
        "text": "शाक्वरोऽथ जगतीधृतिहारी मूर्तिमेष बृहतीं प्रदधान: ।\nपङ्क्तिमाशु परिघूर्ण्य पशूनां छन्दसां निधिमवाप भवन्तम् ॥७॥",
        "index": 10,
        "shloka_num": 7
    },
    {
        "text": "तुङ्गशृङ्गमुखमाश्वभियन्तं संगृहय्य रभसादभियं तम् ।\nभद्ररूपमपि दैत्यमभद्रं मर्दयन्नमदय: सुरलोकम् ॥८॥",
        "index": 11,
        "shloka_num": 8
    },
    {
        "text": "चित्रमद्य भगवन् वृषघातात् सुस्थिराऽजनि वृषस्थितिरुर्व्याम् ।\nवर्धते च वृषचेतसि भूयान् मोद इत्यभिनुतोऽसि सुरैस्त्वम् ॥९॥",
        "index": 12,
        "shloka_num": 9
    },
    {
        "text": "औक्षकाणि परिधावत दूरं वीक्ष्यतामयमिहोक्षविभेदी ।\nइत्थमात्तहसितै: सह गोपैर्गेहगस्त्वमव वातपुरेश ॥१०॥",
        "index": 13,
        "shloka_num": 10
    }
]