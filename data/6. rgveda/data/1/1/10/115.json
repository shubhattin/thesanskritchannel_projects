[
  {
    "text": "९ वार्ष्टिहव्य उपस्तुतः । अग्निः ।जगती, ८ त्रिष्टुप्, ९ शक्करी ।",
    "index": 0,
    "shloka_num": null
  },
  {
    "text": "चि॒त्र इच्छिशो॒स्तरु॑णस्य व॒क्षथो॒ न यो मा॒तरा॑व॒प्येति॒ धात॑वे ।",
    "index": 1,
    "shloka_num": null
  },
  {
    "text": "अ॒नू॒धा यदि॒ जीज॑न॒दधा॑ च॒ नु व॒वक्ष॑ स॒द्यो महि॑ दू॒त्यं१ चर॑न् ॥१॥",
    "index": 2,
    "shloka_num": 1
  },
  {
    "text": "अ॒ग्निर्ह॒ नाम॑ धायि॒ दन्न॒पस्त॑म॒: सं यो वना॑ यु॒वते॒ भस्म॑ना द॒ता ।",
    "index": 3,
    "shloka_num": null
  },
  {
    "text": "अ॒भि॒प्र॒मुरा॑ जु॒ह्वा॑ स्वध्व॒र इ॒नो न प्रोथ॑मानो॒ यव॑से॒ वृषा॑ ॥२॥",
    "index": 4,
    "shloka_num": 2
  },
  {
    "text": "तं वो॒ विं न द्रु॒षदं॑ दे॒वमन्ध॑स॒ इन्दुं॒ प्रोथ॑न्तं प्र॒वप॑न्तमर्ण॒वम् ।",
    "index": 5,
    "shloka_num": null
  },
  {
    "text": "आ॒सा वह्निं॒ न शो॒चिषा॑ विर॒प्शिनं॒ महि॑व्रतं॒ न स॒रज॑न्त॒मध्व॑नः ॥३॥",
    "index": 6,
    "shloka_num": 3
  },
  {
    "text": "वि यस्य॑ ते ज्रयसा॒नस्या॑जर॒ धक्षो॒र्न वाता॒: परि॒ सन्त्यच्यु॑ताः ।",
    "index": 7,
    "shloka_num": null
  },
  {
    "text": "आ र॒ण्वासो॒ युयु॑धयो॒ न स॑त्व॒नं त्रि॒तं न॑शन्त॒ प्र शि॒षन्त॑ इ॒ष्टये॑ ॥४॥",
    "index": 8,
    "shloka_num": 4
  },
  {
    "text": "स इद॒ग्निः कण्व॑तम॒: कण्व॑सखा॒ऽर्यः पर॒स्यान्त॑रस्य॒ तरु॑षः ।",
    "index": 9,
    "shloka_num": null
  },
  {
    "text": "अ॒ग्निः पा॑तु गृण॒तो अ॒ग्निः सू॒रीन॒ग्निर्द॑दातु॒ तेषा॒मवो॑ नः ॥५॥",
    "index": 10,
    "shloka_num": 5
  },
  {
    "text": "वा॒जिन्त॑माय॒ सह्य॑से सुपित्र्य तृ॒षु च्यवा॑नो॒ अनु॑ जा॒तवे॑दसे ।",
    "index": 11,
    "shloka_num": null
  },
  {
    "text": "अ॒नु॒द्रे चि॒द्यो धृ॑ष॒ता वरं॑ स॒ते म॒हिन्त॑माय॒ धन्व॒नेद॑विष्य॒ते ॥६॥",
    "index": 12,
    "shloka_num": 6
  },
  {
    "text": "ए॒वाग्निर्मर्तै॑: स॒ह सू॒रिभि॒र्वसु॑: ष्टवे॒ सह॑सः सू॒नरो॒ नृभि॑: ।",
    "index": 13,
    "shloka_num": null
  },
  {
    "text": "मि॒त्रासो॒ न ये सुधि॑ता ऋता॒यवो॒ द्यावो॒ न द्यु॒म्नैर॒भि सन्ति॒ मानु॑षान् ॥७॥",
    "index": 14,
    "shloka_num": 7
  },
  {
    "text": "ऊर्जो॑ नपात्सहसाव॒न्निति॑ त्वोपस्तु॒तस्य॑ वन्दते॒ वृषा॒ वाक् ।",
    "index": 15,
    "shloka_num": null
  },
  {
    "text": "त्वां स्तो॑षाम॒ त्वया॑ सु॒वीरा॒ द्राघी॑य॒ आयु॑: प्रत॒रं दधा॑नाः ॥८॥",
    "index": 16,
    "shloka_num": 8
  },
  {
    "text": "इति॑ त्वाग्ने वृष्टि॒हव्य॑स्य पु॒त्रा उ॑पस्तु॒तास॒ ऋष॑योऽवोचन् ।",
    "index": 17,
    "shloka_num": null
  },
  {
    "text": "ताँश्च॑ पा॒हि गृ॑ण॒तश्च॑ सू॒रीन्वष॒ड्वष॒ळित्यू॒र्ध्वासो॑ अनक्ष॒न्नमो॒ नम॒ इत्यू॒र्ध्वासो॑ अनक्षन् ॥९॥",
    "index": 18,
    "shloka_num": 9
  }
]
