[
  {
    "text": "९ गाथिनो विश्वामित्रः । अग्निः । बृहती, ९ त्रिष्टुप् ।",
    "index": 0,
    "shloka_num": null
  },
  {
    "text": "सखा॑यस्त्वा ववृमहे दे॒वं मर्ता॑स ऊ॒तये॑ ।\nअ॒पां नपा॑तं सु॒भगं॑ सु॒दीदि॑तिं सु॒प्रतू॑र्तिमने॒हस॑म् ॥१॥",
    "index": 1,
    "shloka_num": 1
  },
  {
    "text": "काय॑मानो व॒ना त्वं यन्मा॒तॄरज॑गन्न॒पः ।\nन तत् ते॑ अग्ने प्र॒मृषे॑ नि॒वर्त॑नं॒ यद् दू॒रे सन्नि॒हाभ॑वः ॥२॥",
    "index": 2,
    "shloka_num": 2
  },
  {
    "text": "अति॑ तृ॒ष्टं व॑वक्षि॒थाथै॒व सु॒मना॑ असि ।\nप्रप्रा॒न्ये यन्ति॒ पर्य॒न्य आ॑सते॒ येषां॑ स॒ख्ये असि॑ श्रि॒तः ॥३॥",
    "index": 3,
    "shloka_num": 3
  },
  {
    "text": "ई॒यि॒वांस॒मति॒ स्रिध॒: शश्व॑ती॒रति॑ स॒श्चत॑: ।\nअन्वी॑मविन्दन् निचि॒रासो॑ अ॒द्रुहो॒ऽप्सु सिं॒हमि॑व श्रि॒तम् ॥४॥",
    "index": 4,
    "shloka_num": 4
  },
  {
    "text": "स॒सृ॒वांस॑मिव॒ त्मना॒ ऽग्निमि॒त्था ति॒रोहि॑तम् ।\nऐनं॑ नयन्मात॒रिश्वा॑ परा॒वतो॑ दे॒वेभ्यो॑ मथि॒तं परि॑ ॥५॥",
    "index": 5,
    "shloka_num": 5
  },
  {
    "text": "तं त्वा॒ मर्ता॑ अगृभ्णत दे॒वेभ्यो॑ हव्यवाहन ।\nविश्वा॒न् यद् य॒ज्ञाँ अ॑भि॒पासि॑ मानुष॒ तव॒ क्रत्वा॑ यविष्ठ्य ॥६॥",
    "index": 6,
    "shloka_num": 6
  },
  {
    "text": "तद् भ॒द्रं तव॑ दं॒सना॒ पाका॑य चिच्छदयति ।\nत्वां यद॑ग्ने प॒शव॑: स॒मास॑ते॒ समि॑द्धमपिशर्व॒रे ॥७॥",
    "index": 7,
    "shloka_num": 7
  },
  {
    "text": "आ जु॑होता स्वध्व॒रं शी॒रं पा॑व॒कशो॑चिषम् ।\nआ॒शुं दू॒तम॑जि॒रं प्र॒त्नमीड्यं॑ श्रु॒ष्टी दे॒वं स॑पर्यत ॥८॥",
    "index": 8,
    "shloka_num": 8
  },
  {
    "text": "त्रीणि॑ श॒ता त्री स॒हस्रा॑ण्य॒ग्निं त्रिं॒शच्च॑ दे॒वा नव॑ चासपर्यन् ।\nऔक्ष॑न् घृ॒तैरस्तृ॑णन् ब॒र्हिर॑स्मा॒ आदिद्धोता॑रं॒ न्य॑सादयन्त ॥९॥",
    "index": 9,
    "shloka_num": 9
  }
]
