[
  {
    "text": "९ गाथिनो विश्वामित्रः । इन्द्रः । गायत्री ।",
    "index": 0,
    "shloka_num": null
  },
  {
    "text": "इन्द्र॑ त्वा वृष॒भं व॒यं सु॒ते सोमे॑ हवामहे ।\nस पा॑हि॒ मध्वो॒ अन्ध॑सः ॥१॥",
    "index": 1,
    "shloka_num": 1
  },
  {
    "text": "इन्द्र॑ क्रतु॒विदं॑ सु॒तं सोमं॑ हर्य पुरुष्टुत ।\nपिबा वृ॑षस्व॒ तातृ॑पिम् ॥२॥",
    "index": 2,
    "shloka_num": 2
  },
  {
    "text": "इन्द्र॒ प्र णो॑ धि॒तावा॑नं य॒ज्ञं विश्वे॑भिर्दे॒वेभिः॑ ।\nति॒र स्त॑वान विश्पते ॥३॥",
    "index": 3,
    "shloka_num": 3
  },
  {
    "text": "इन्द्र॒ सोमाः॑ सु॒ता इ॒मे तव॒ प्र य॑न्ति सत्पते ।\nक्षयं॑ च॒न्द्रास॒ इन्द॑वः ॥४॥",
    "index": 4,
    "shloka_num": 4
  },
  {
    "text": "द॒धि॒ष्वा ज॒ठरे॑ सु॒तं सोम॑मिन्द्र॒ वरे॑ण्यम् ।\nतव॑ द्यु॒क्षास॒ इन्द॑वः ॥५॥",
    "index": 5,
    "shloka_num": 5
  },
  {
    "text": "गिर्व॑णः पा॒हि नः॑ सु॒तं मधो॒र्धारा॑भिरज्यसे ।\nइन्द्र॒ त्वादा॑त॒मिद्यशः॑ ॥६॥",
    "index": 6,
    "shloka_num": 6
  },
  {
    "text": "अ॒भि द्यु॒म्नानि॑ व॒निन॒ इन्द्रं॑ सचन्ते॒ अक्षि॑ता ।\nपी॒त्वी सोम॑स्य वावृधे ॥७॥",
    "index": 7,
    "shloka_num": 7
  },
  {
    "text": "अ॒र्वा॒वतो॑ न॒ आ ग॑हि परा॒वत॑श्च वृत्रहन् ।\nइ॒मा जु॑षस्व नो॒ गिरः॑ ॥८॥",
    "index": 8,
    "shloka_num": 8
  },
  {
    "text": "यद॑न्त॒रा प॑रा॒वत॑मर्वा॒वतं॑ च हू॒यसे॑ ।\nइन्द्रे॒ह तत॒ आ ग॑हि ॥९॥",
    "index": 9,
    "shloka_num": 9
  }
]
