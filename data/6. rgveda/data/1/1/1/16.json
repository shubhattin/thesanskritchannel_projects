[
  {
    "text": "९ मेधातिथिःकाण्वः । इन्द्रः ।गायत्री ।",
    "index": 0,
    "shloka_num": null
  },
  {
    "text": "आ त्वा॑ वहन्तु॒ हर॑यो॒ वृष॑णं॒ सोम॑पीतये । इन्द्र॑ त्वा॒ सूर॑चक्षसः ॥१॥",
    "index": 1,
    "shloka_num": 1
  },
  {
    "text": "इ॒मा धा॒ना घृ॑त॒स्नुवो॒ हरी॑ इ॒होप॑ वक्षतः । इन्द्रं॑ सु॒खत॑मे॒ रथे॑ ॥२॥",
    "index": 2,
    "shloka_num": 2
  },
  {
    "text": "इन्द्रं॑ प्रा॒तर्ह॑वामह॒ इन्द्रं॑ प्रय॒त्य॑ध्व॒रे । इन्द्रं॒ सोम॑स्य पी॒तये॑ ॥३॥",
    "index": 3,
    "shloka_num": 3
  },
  {
    "text": "उप॑ नः सु॒तमा ग॑हि॒ हरि॑भिरिन्द्र के॒शिभि॑: । सु॒ते हि त्वा॒ हवा॑महे ॥४॥",
    "index": 4,
    "shloka_num": 4
  },
  {
    "text": "सेमं न॒: स्तोम॒मा ग॒ह्युपे॒दं सव॑नं सु॒तम् । गौ॒रो न तृ॑षि॒तः पि॑ब ॥५॥",
    "index": 5,
    "shloka_num": 5
  },
  {
    "text": "इ॒मे सोमा॑स॒ इन्द॑वः सु॒तासो॒ अधि॑ ब॒र्हिषि॑ । ताँ इ॑न्द्र॒ सह॑से पिब ॥६॥",
    "index": 6,
    "shloka_num": 6
  },
  {
    "text": "अ॒यं ते॒ स्तोमो॑ अग्रि॒यो हृ॑दि॒स्पृग॑स्तु॒ शंत॑मः । अथा॒ सोमं॑ सु॒तं पि॑ब ॥७॥",
    "index": 7,
    "shloka_num": 7
  },
  {
    "text": "विश्व॒मित्सव॑नं सु॒तमिन्द्रो॒ मदा॑य गच्छति । वृ॒त्र॒हा सोम॑पीतये ॥८॥",
    "index": 8,
    "shloka_num": 8
  },
  {
    "text": "सेमं न॒: काम॒मा पृ॑ण॒ गोभि॒रश्वै॑: शतक्रतो । स्तवा॑म त्वा स्वा॒ध्य॑: ॥९॥",
    "index": 9,
    "shloka_num": 9
  }
]
