[
  {
    "text": "११ सव्य आङ्गिरसः । इन्द्रः । जगती, १०-११ त्रिष्टुप् ।",
    "index": 0,
    "shloka_num": null
  },
  {
    "text": "न्यू॒ ३ षु वाचं॒ प्र म॒हे भ॑रामहे॒ गिर॒ इन्द्रा॑य॒ सद॑ने वि॒वस्व॑तः  ।",
    "index": 1,
    "shloka_num": null
  },
  {
    "text": "नू चि॒द्धि रत्नं॑ सस॒तामि॒वावि॑द॒न्न दु॑ष्टु॒तिर्द्र॑विणो॒देषु॑ शस्यते  ॥१॥",
    "index": 2,
    "shloka_num": 1
  },
  {
    "text": "दु॒रो अश्व॑स्य दु॒र इ॑न्द्र॒ गोर॑सि दु॒रो यव॑स्य॒ वसु॑न इ॒नस्पति॑:  ।",
    "index": 3,
    "shloka_num": null
  },
  {
    "text": "शि॒क्षा॒न॒रः प्र॒दिवो॒ अका॑मकर्शन॒: सखा॒ सखि॑भ्य॒स्तमि॒दं गृ॑णीमसि  ॥२॥",
    "index": 4,
    "shloka_num": 2
  },
  {
    "text": "शची॑व इन्द्र पुरुकृद् द्युमत्तम॒ तवेदि॒दम॒भित॑श्चेकिते॒ वसु॑  ।",
    "index": 5,
    "shloka_num": null
  },
  {
    "text": "अत॑: सं॒गृभ्या॑भिभूत॒ आ भ॑र॒ मा त्वा॑य॒तो ज॑रि॒तुः काम॑मूनयीः  ॥३॥",
    "index": 6,
    "shloka_num": 3
  },
  {
    "text": "ए॒भिर्द्युभि॑: सु॒मना॑ ए॒भिरिन्दु॑भिर्निरुन्धा॒नो अम॑तिं॒ गोभि॑र॒श्विना॑  ।",
    "index": 7,
    "shloka_num": null
  },
  {
    "text": "इन्द्रे॑ण॒ दस्युं॑ द॒रय॑न्त॒ इन्दु॑भिर्यु॒तद्वे॑षस॒: समि॒षा र॑भेमहि  ॥४॥",
    "index": 8,
    "shloka_num": 4
  },
  {
    "text": "समि॑न्द्र रा॒या समि॒षा र॑भेमहि॒ सं वाजे॑भिः पुरुश्च॒न्द्रैर॒भिद्यु॑भिः  ।",
    "index": 9,
    "shloka_num": null
  },
  {
    "text": "सं दे॒व्या प्रम॑त्या वी॒रशु॑ष्मया॒ गोअ॑ग्र॒याश्वा॑वत्या रभेमहि  ॥५॥",
    "index": 10,
    "shloka_num": 5
  },
  {
    "text": "ते त्वा॒ मदा॑ अमद॒न् तानि॒ वृष्ण्या॒ ते सोमा॑सो वृत्र॒हत्ये॑षु सत्पते  ।",
    "index": 11,
    "shloka_num": null
  },
  {
    "text": "यत् का॒रवे॒ दश॑ वृ॒त्राण्य॑प्र॒ति ब॒र्हिष्म॑ते॒ नि स॒हस्रा॑णि ब॒र्हय॑:  ॥६॥",
    "index": 12,
    "shloka_num": 6
  },
  {
    "text": "यु॒धा युध॒मुप॒ घेदे॑षि धृष्णु॒या पु॒रा पुरं॒ समि॒दं हं॒स्योज॑सा  ।",
    "index": 13,
    "shloka_num": null
  },
  {
    "text": "नम्या॒ यदि॑न्द्र॒ सख्या॑ परा॒वति॑ निब॒र्हयो॒ नमु॑चिं॒ नाम॑ मा॒यिन॑म्  ॥७॥",
    "index": 14,
    "shloka_num": 7
  },
  {
    "text": "त्वं कर॑ञ्जमु॒त प॒र्णयं॑ वधी॒स्तेजि॑ष्ठयातिथि॒ग्वस्य॑ वर्त॒नी  ।",
    "index": 15,
    "shloka_num": null
  },
  {
    "text": "त्वं श॒ता वङ्गृ॑दस्याभिन॒त् पुरो॑ ऽनानु॒दः परि॑षूता ऋ॒जिश्व॑ना  ॥८॥",
    "index": 16,
    "shloka_num": 8
  },
  {
    "text": "त्वमे॒ताञ्ज॑न॒राज्ञो॒ द्विर्दशा॑ऽब॒न्धुना॑ सु॒श्रव॑सोपज॒ग्मुष॑:  ।",
    "index": 17,
    "shloka_num": null
  },
  {
    "text": "ष॒ष्टिं स॒हस्रा॑ नव॒तिं नव॑ श्रु॒तो नि च॒क्रेण॒ रथ्या॑ दु॒ष्पदा॑वृणक्  ॥९॥",
    "index": 18,
    "shloka_num": 9
  },
  {
    "text": "त्वमा॑विथ सु॒श्रव॑सं॒ तवो॒तिभि॒स्तव॒ त्राम॑भिरिन्द्र॒ तूर्व॑याणम्  ।",
    "index": 19,
    "shloka_num": null
  },
  {
    "text": "त्वम॑स्मै॒ कुत्स॑मतिथि॒ग्वमा॒युं म॒हे राज्ञे॒ यूने॑ अरन्धनायः  ॥१०॥",
    "index": 20,
    "shloka_num": 10
  },
  {
    "text": "य उ॒दृची॑न्द्र दे॒वगो॑पा॒: सखा॑यस्ते शि॒वत॑मा॒ असा॑म  ।",
    "index": 21,
    "shloka_num": null
  },
  {
    "text": "त्वां स्तो॑षाम॒ त्वया॑ सु॒वीरा॒ द्राघी॑य॒ आयु॑: प्रत॒रं दधा॑नाः  ॥११॥",
    "index": 22,
    "shloka_num": 11
  }
]
