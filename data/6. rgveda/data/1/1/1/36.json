[
  {
    "text": "२० कण्वो घौरः । अग्निः, १३-१४ यूपो वा । प्रगाथः – विषमा बृहत्यः, समाः सतोबृहंत्यः (१३ उपरिष्टाद् बृहती । ऐ० ब्रा० २-२ चरणच्छेदः)",
    "index": 0,
    "shloka_num": null
  },
  {
    "text": "प्र वो॑ य॒ह्वं पु॑रू॒णां वि॒शां दे॑वय॒तीना॑म्  ।",
    "index": 1,
    "shloka_num": null
  },
  {
    "text": "अ॒ग्निं सू॒क्तेभि॒र्वचो॑भिरीमहे॒ यं सी॒मिद॒न्य ईळ॑ते  ॥१॥",
    "index": 2,
    "shloka_num": 1
  },
  {
    "text": "जना॑सो अ॒ग्निं द॑धिरे सहो॒वृधं॑ ह॒विष्म॑न्तो विधेम ते  ।",
    "index": 3,
    "shloka_num": null
  },
  {
    "text": "स त्वं नो॑ अ॒द्य सु॒मना॑ इ॒हावि॒ता भवा॒ वाजे॑षु सन्त्य  ॥२॥",
    "index": 4,
    "shloka_num": 2
  },
  {
    "text": "प्र त्वा॑ दू॒तं वृ॑णीमहे॒ होता॑रं वि॒श्ववे॑दसम्  ।",
    "index": 5,
    "shloka_num": null
  },
  {
    "text": "म॒हस्ते॑ स॒तो वि च॑रन्त्य॒र्चयो॑ दि॒वि स्पृ॑शन्ति भा॒नव॑:  ॥३॥",
    "index": 6,
    "shloka_num": 3
  },
  {
    "text": "दे॒वास॑स्त्वा॒ वरु॑णो मि॒त्रो अ॑र्य॒मा सं दू॒तं प्र॒त्नमि॑न्धते  ।",
    "index": 7,
    "shloka_num": null
  },
  {
    "text": "विश्वं॒ सो अ॑ग्ने जयति॒ त्वया॒ धनं॒ यस्ते॑ द॒दाश॒ मर्त्य॑:  ॥४॥",
    "index": 8,
    "shloka_num": 4
  },
  {
    "text": "म॒न्द्रो होता॑ गृ॒हप॑ति॒रग्ने॑ दू॒तो वि॒शाम॑सि  ।",
    "index": 9,
    "shloka_num": null
  },
  {
    "text": "त्वे विश्वा॒ संग॑तानि व्र॒ता ध्रु॒वा यानि॑ दे॒वा अकृ॑ण्वत  ॥५॥",
    "index": 10,
    "shloka_num": 5
  },
  {
    "text": "त्वे इद॑ग्ने सु॒भगे॑ यविष्ठ्य॒ विश्व॒मा हू॑यते ह॒विः  ।",
    "index": 11,
    "shloka_num": null
  },
  {
    "text": "स त्वं नो॑ अ॒द्य सु॒मना॑ उ॒ताप॒रं यक्षि॑ दे॒वान्त्सु॒वीर्या॑  ॥६॥",
    "index": 12,
    "shloka_num": 6
  },
  {
    "text": "तं घे॑मि॒त्था न॑म॒स्विन॒ उप॑ स्व॒राज॑मासते  ।",
    "index": 13,
    "shloka_num": null
  },
  {
    "text": "होत्रा॑भिर॒ग्निं मनु॑ष॒: समि॑न्धते तिति॒र्वांसो॒ अति॒ स्रिध॑:  ॥७॥",
    "index": 14,
    "shloka_num": 7
  },
  {
    "text": "घ्नन्तो॑ वृ॒त्रम॑तर॒न् रोद॑सी अ॒प उ॒रु क्षया॑य चक्रिरे  ।",
    "index": 15,
    "shloka_num": null
  },
  {
    "text": "भुव॒त् कण्वे॒ वृषा॑ द्यु॒म्न्याहु॑त॒: क्रन्द॒दश्वो॒ गवि॑ष्टिषु  ॥८॥",
    "index": 16,
    "shloka_num": 8
  },
  {
    "text": "सं सी॑दस्व म॒हाँ अ॑सि॒ शोच॑स्व देव॒वीत॑मः  ।",
    "index": 17,
    "shloka_num": null
  },
  {
    "text": "वि धू॒मम॑ग्ने अरु॒षं मि॑येध्य सृ॒ज प्र॑शस्त दर्श॒तम्  ॥९॥",
    "index": 18,
    "shloka_num": 9
  },
  {
    "text": "यं त्वा॑ दे॒वासो॒ मन॑वे द॒धुरि॒ह यजि॑ष्ठं हव्यवाहन  ।",
    "index": 19,
    "shloka_num": null
  },
  {
    "text": "यं कण्वो॒ मेध्या॑तिथिर्धन॒स्पृतं॒ यं वृषा॒ यमु॑पस्तु॒तः  ॥१०॥",
    "index": 20,
    "shloka_num": 10
  },
  {
    "text": "यम॒ग्निं मेध्या॑तिथि॒: कण्व॑ ई॒ध ऋ॒तादधि॑  ।",
    "index": 21,
    "shloka_num": null
  },
  {
    "text": "तस्य॒ प्रेषो॑ दीदियु॒स्तमि॒मा ऋच॒स् तम॒ग्निं व॑र्धयामसि  ॥११॥",
    "index": 22,
    "shloka_num": 11
  },
  {
    "text": "रा॒यस्पू॑र्धि स्वधा॒वोऽस्ति॒ हि ते ऽग्ने॑ दे॒वेष्वाप्य॑म्  ।",
    "index": 23,
    "shloka_num": null
  },
  {
    "text": "त्वं वाज॑स्य॒ श्रुत्य॑स्य राजसि॒ स नो॑ मृळ म॒हाँ अ॑सि  ॥१२॥",
    "index": 24,
    "shloka_num": 12
  },
  {
    "text": "ऊ॒र्ध्व ऊ॒ षु ण॑ ऊ॒तये॒ तिष्ठा॑ दे॒वो न स॑वि॒ता  ।",
    "index": 25,
    "shloka_num": null
  },
  {
    "text": "ऊ॒र्ध्वो वाज॑स्य॒ सनि॑ता॒ यद॒ञ्जिभि॑र्वा॒घद्भि॑र्वि॒ह्वया॑महे  ॥१३॥",
    "index": 26,
    "shloka_num": 13
  },
  {
    "text": "ऊ॒र्ध्वो न॑: पा॒ह्यंह॑सो॒ नि के॒तुना॒ विश्वं॒ सम॒त्रिणं॑ दह  ।",
    "index": 27,
    "shloka_num": null
  },
  {
    "text": "कृ॒धी न॑ ऊ॒र्ध्वाञ्च॒रथा॑य जी॒वसे॑ वि॒दा दे॒वेषु॑ नो॒ दुव॑:  ॥१४॥",
    "index": 28,
    "shloka_num": 14
  },
  {
    "text": "पा॒हि नो॑ अग्ने र॒क्षस॑: पा॒हि धू॒र्तेररा॑व्णः  ।",
    "index": 29,
    "shloka_num": null
  },
  {
    "text": "पा॒हि रीष॑त उ॒त वा॒ जिघां॑सतो॒ बृह॑द्भानो॒ यवि॑ष्ठ्य  ॥१५॥",
    "index": 30,
    "shloka_num": 15
  },
  {
    "text": "घ॒नेव॒ विष्व॒ग्वि ज॒ह्यरा॑व्ण॒स् तपु॑र्जम्भ॒ यो अ॑स्म॒ध्रुक्  ।",
    "index": 31,
    "shloka_num": null
  },
  {
    "text": "यो मर्त्य॒: शिशी॑ते॒ अत्य॒क्तुभि॒र्मा न॒: स रि॒पुरी॑शत  ॥१६॥",
    "index": 32,
    "shloka_num": 16
  },
  {
    "text": "अ॒ग्निर्व॑व्ने सु॒वीर्य॑म॒ग्निः कण्वा॑य॒ सौभ॑गम्  ।",
    "index": 33,
    "shloka_num": null
  },
  {
    "text": "अ॒ग्निः प्राव॑न् मि॒त्रोत मेध्या॑तिथिम॒ग्निः सा॒ता उ॑पस्तु॒तम्  ॥१७॥",
    "index": 34,
    "shloka_num": 17
  },
  {
    "text": "अ॒ग्निना॑ तु॒र्वशं॒ यदुं॑ परा॒वत॑ उ॒ग्रादे॑वं हवामहे  ।",
    "index": 35,
    "shloka_num": null
  },
  {
    "text": "अ॒ग्निर्न॑य॒न्नव॑वास्त्वं बृ॒हद्र॑थं तु॒र्वीतिं॒ दस्य॑वे॒ सह॑:  ॥१८॥",
    "index": 36,
    "shloka_num": 18
  },
  {
    "text": "नि त्वाम॑ग्ने॒ मनु॑र्दधे॒ ज्योति॒र्जना॑य॒ शश्व॑ते  ।",
    "index": 37,
    "shloka_num": null
  },
  {
    "text": "दी॒देथ॒ कण्व॑ ऋ॒तजा॑त उक्षि॒तो यं न॑म॒स्यन्ति॑ कृ॒ष्टय॑:  ॥१९॥",
    "index": 38,
    "shloka_num": 19
  },
  {
    "text": "त्वे॒षासो॑ अ॒ग्नेरम॑वन्तो अ॒र्चयो॑ भी॒मासो॒ न प्रती॑तये  ।",
    "index": 39,
    "shloka_num": null
  },
  {
    "text": "र॒क्ष॒स्विन॒: सद॒मिद् या॑तु॒माव॑तो॒ विश्वं॒ सम॒त्रिणं॑ दह  ॥२०॥",
    "index": 40,
    "shloka_num": 20
  }
]
