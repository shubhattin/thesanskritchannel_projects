[
  {
    "text": "३० शतं वैखानसा:  । पवमान: सोम:, १९-२१ अग्नि: पवमान:  । गायत्री,१८ अनुष्टुप्  ।",
    "index": 0,
    "shloka_num": null
  },
  {
    "text": "पव॑स्व विश्वचर्षणे॒ऽभि विश्वा॑नि॒ काव्या॑  । सखा॒ सखि॑भ्य॒ ईड्य॑:  ॥१॥",
    "index": 1,
    "shloka_num": 1
  },
  {
    "text": "ताभ्यां॒ विश्व॑स्य राजसि॒ ये प॑वमान॒ धाम॑नी  । प्र॒ती॒ची सो॑म त॒स्थतु॑:  ॥२॥",
    "index": 2,
    "shloka_num": 2
  },
  {
    "text": "परि॒ धामा॑नि॒ यानि॑ ते॒ त्वं सो॑मासि वि॒श्वत॑:  । पव॑मान ऋ॒तुभि॑: कवे  ॥३॥",
    "index": 3,
    "shloka_num": 3
  },
  {
    "text": "पव॑स्व ज॒नय॒न्निषो॒ऽभि विश्वा॑नि॒ वार्या॑  । सखा॒ सखि॑भ्य ऊ॒तये॑  ॥४॥",
    "index": 4,
    "shloka_num": 4
  },
  {
    "text": "तव॑ शु॒क्रासो॑ अ॒र्चयो॑ दि॒वस्पृ॒ष्ठे वि त॑न्वते  । प॒वित्रं॑ सोम॒ धाम॑भिः  ॥५॥",
    "index": 5,
    "shloka_num": 5
  },
  {
    "text": "तवे॒मे स॒प्त सिन्ध॑वः प्र॒शिषं॑ सोम सिस्रते  । तुभ्यं॑ धावन्ति धे॒नव॑:  ॥६॥",
    "index": 6,
    "shloka_num": 6
  },
  {
    "text": "प्र सो॑म याहि॒ धार॑या सु॒त इन्द्रा॑य मत्स॒रः  । दधा॑नो॒ अक्षि॑ति॒ श्रव॑:  ॥७॥",
    "index": 7,
    "shloka_num": 7
  },
  {
    "text": "समु॑ त्वा धी॒भिर॑स्वरन्हिन्व॒तीः स॒प्त जा॒मय॑:  । विप्र॑मा॒जा वि॒वस्व॑तः  ॥८॥",
    "index": 8,
    "shloka_num": 8
  },
  {
    "text": "मृ॒जन्ति॑ त्वा॒ सम॒ग्रुवोऽव्ये॑ जी॒रावधि॒ ष्वणि॑  । रे॒भो यद॒ज्यसे॒ वने॑  ॥९॥",
    "index": 9,
    "shloka_num": 9
  },
  {
    "text": "पव॑मानस्य ते कवे॒ वाजि॒न्त्सर्गा॑ असृक्षत  । अर्व॑न्तो॒ न श्र॑व॒स्यव॑:  ॥१०॥",
    "index": 10,
    "shloka_num": 10
  },
  {
    "text": "अच्छा॒ कोशं॑ मधु॒श्चुत॒मसृ॑ग्रं॒ वारे॑ अ॒व्यये॑  । अवा॑वशन्त धी॒तय॑:  ॥११॥",
    "index": 11,
    "shloka_num": 11
  },
  {
    "text": "अच्छा॑ समु॒द्रमिन्द॒वोऽस्तं॒ गावो॒ न धे॒नव॑:  । अग्म॑न्नृ॒तस्य॒ योनि॒मा  ॥१२॥",
    "index": 12,
    "shloka_num": 12
  },
  {
    "text": "प्र ण॑ इन्दो म॒हे रण॒ आपो॑ अर्षन्ति॒ सिन्ध॑वः  । यद्गोभि॑र्वासयि॒ष्यसे॑  ॥१३॥",
    "index": 13,
    "shloka_num": 13
  },
  {
    "text": "अस्य॑ ते स॒ख्ये व॒यमिय॑क्षन्त॒स्त्वोत॑यः  । इन्दो॑ सखि॒त्वमु॑श्मसि  ॥१४॥",
    "index": 14,
    "shloka_num": 14
  },
  {
    "text": "आ प॑वस्व॒ गवि॑ष्टये म॒हे सो॑म नृ॒चक्ष॑से  । एन्द्र॑स्य ज॒ठरे॑ विश  ॥१५॥",
    "index": 15,
    "shloka_num": 15
  },
  {
    "text": "म॒हाँ अ॑सि सोम॒ ज्येष्ठ॑ उ॒ग्राणा॑मिन्द॒ ओजि॑ष्ठः  । युध्वा॒ सञ्छश्व॑ज्जिगेथ  ॥१६॥",
    "index": 16,
    "shloka_num": 16
  },
  {
    "text": "य उ॒ग्रेभ्य॑श्चि॒दोजी॑या॒ञ्छूरे॑भ्यश्चि॒च्छूर॑तरः  । भू॒रि॒दाभ्य॑श्चि॒न्मंही॑यान्  ॥१७॥",
    "index": 17,
    "shloka_num": 17
  },
  {
    "text": "त्वं सो॑म॒ सूर॒ एष॑स्तो॒कस्य॑ सा॒ता त॒नूना॑म्  । वृ॒णी॒महे॑ स॒ख्याय॑ वृणी॒महे॒ युज्या॑य  ॥१८॥",
    "index": 18,
    "shloka_num": 18
  },
  {
    "text": "अग्न॒ आयूं॑षि पवस॒ आ सु॒वोर्ज॒मिषं॑ च नः  । आ॒रे बा॑धस्व दु॒च्छुना॑म्  ॥१९॥",
    "index": 19,
    "shloka_num": 19
  },
  {
    "text": "अ॒ग्निॠषि॒: पव॑मान॒: पाञ्च॑जन्यः पु॒रोहि॑तः  । तमी॑महे महाग॒यम्  ॥२०॥",
    "index": 20,
    "shloka_num": 20
  },
  {
    "text": "अग्ने॒ पव॑स्व॒ स्वपा॑ अ॒स्मे वर्च॑: सु॒वीर्य॑म्  । दध॑द्र॒यिं मयि॒ पोष॑म्  ॥२१॥",
    "index": 21,
    "shloka_num": 21
  },
  {
    "text": "पव॑मानो॒ अति॒ स्रिधो॒ऽभ्य॑र्षति सुष्टु॒तिम्  । सूरो॒ न वि॒श्वद॑र्शतः  ॥२२॥",
    "index": 22,
    "shloka_num": 22
  },
  {
    "text": "स म॑र्मृजा॒न आ॒युभि॒: प्रय॑स्वा॒न्प्रय॑से हि॒तः  । इन्दु॒रत्यो॑ विचक्ष॒णः  ॥२३॥",
    "index": 23,
    "shloka_num": 23
  },
  {
    "text": "पव॑मान ऋ॒तं बृ॒हच्छु॒क्रं ज्योति॑रजीजनत्  । कृ॒ष्णा तमां॑सि॒ जङ्घ॑नत्  ॥२४॥",
    "index": 24,
    "shloka_num": 24
  },
  {
    "text": "पव॑मानस्य॒ जङ्घ्न॑तो॒ हरे॑श्च॒न्द्रा अ॑सृक्षत  । जी॒रा अ॑जि॒रशो॑चिषः  ॥२५॥",
    "index": 25,
    "shloka_num": 25
  },
  {
    "text": "पव॑मानो र॒थीत॑मः शु॒भ्रेभि॑: शु॒भ्रश॑स्तमः  । हरि॑श्चन्द्रो म॒रुद्ग॑णः  ॥२६॥",
    "index": 26,
    "shloka_num": 26
  },
  {
    "text": "पव॑मानो॒ व्य॑श्नवद्र॒श्मिभि॑र्वाज॒सात॑मः  । दध॑त्स्तो॒त्रे सु॒वीर्य॑म्  ॥२७॥",
    "index": 27,
    "shloka_num": 27
  },
  {
    "text": "प्र सु॑वा॒न इन्दु॑रक्षाः प॒वित्र॒मत्य॒व्यय॑म्  । पु॒ना॒न इन्दु॒रिन्द्र॒मा  ॥२८॥",
    "index": 28,
    "shloka_num": 28
  },
  {
    "text": "ए॒ष सोमो॒ अधि॑ त्व॒चि गवां॑ क्रीळ॒त्यद्रि॑भिः  । इन्द्रं॒ मदा॑य॒ जोहु॑वत्  ॥२९॥",
    "index": 29,
    "shloka_num": 29
  },
  {
    "text": "यस्य॑ ते द्यु॒म्नव॒त्पय॒: पव॑मा॒नाभृ॑तं दि॒वः  । तेन॑ नो मृळ जी॒वसे॑  ॥३०॥",
    "index": 30,
    "shloka_num": 30
  }
]
