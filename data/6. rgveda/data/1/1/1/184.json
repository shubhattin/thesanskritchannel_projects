[
  {
    "text": "६ अगस्त्यो मैत्रावरुणिः  ।अश्विनौ । त्रिष्टुप् ।",
    "index": 0,
    "shloka_num": null
  },
  {
    "text": "ता वा॑म॒द्य ताव॑प॒रं हु॑वेमो॒च्छन्त्या॑मु॒षसि॒ वह्नि॑रु॒क्थैः  ।",
    "index": 1,
    "shloka_num": null
  },
  {
    "text": "नास॑त्या॒ कुह॑ चि॒त् सन्ता॑व॒र्यो दि॒वो नपा॑ता सु॒दास्त॑राय  ॥१॥",
    "index": 2,
    "shloka_num": 1
  },
  {
    "text": "अ॒स्मे ऊ॒ षु वृ॑षणा मादयेथा॒मुत् प॒णीँर्ह॑तमू॒र्म्या मद॑न्ता  ।",
    "index": 3,
    "shloka_num": null
  },
  {
    "text": "श्रु॒तं मे॒ अच्छो॑क्तिभिर्मती॒नामेष्टा॑ नरा॒ निचे॑तारा च॒ कर्णै॑:  ॥२॥",
    "index": 4,
    "shloka_num": 2
  },
  {
    "text": "श्रि॒ये पू॑षन्निषु॒कृते॑व दे॒वा नास॑त्या वह॒तुं सू॒र्याया॑:  ।",
    "index": 5,
    "shloka_num": null
  },
  {
    "text": "व॒च्यन्ते॑ वां ककु॒हा अ॒प्सु जा॒ता यु॒गा जू॒र्णेव॒ वरु॑णस्य॒ भूरे॑:  ॥३॥",
    "index": 6,
    "shloka_num": 3
  },
  {
    "text": "अ॒स्मे सा वां॑ माध्वी रा॒तिर॑स्तु॒ स्तोमं॑ हिनोतं मा॒न्यस्य॑ का॒रोः  ।",
    "index": 7,
    "shloka_num": null
  },
  {
    "text": "अनु॒ यद् वां॑ श्रव॒स्या॑ सुदानू सु॒वीर्या॑य चर्ष॒णयो॒ मद॑न्ति  ॥४॥",
    "index": 8,
    "shloka_num": 4
  },
  {
    "text": "ए॒ष वां॒ स्तोमो॑ अश्विनावकारि॒ माने॑भिर्मघवाना सुवृ॒क्ति  ।",
    "index": 9,
    "shloka_num": null
  },
  {
    "text": "या॒तं व॒र्तिस्तन॑याय॒ त्मने॑ चा॒गस्त्ये॑ नासत्या॒ मद॑न्ता  ॥५॥",
    "index": 10,
    "shloka_num": 5
  },
  {
    "text": "अता॑रिष्म॒ तम॑सस्पा॒रम॒स्य प्रति॑ वां॒ स्तोमो॑ अश्विनावधायि  ।",
    "index": 11,
    "shloka_num": null
  },
  {
    "text": "एह या॑तं प॒थिभि॑र्देव॒यानै॑र्वि॒द्यामे॒षं वृ॒जनं॑ जी॒रदा॑नुम्  ॥६॥",
    "index": 12,
    "shloka_num": 6
  }
]
