[
  {
    "text": "१० आजीगर्तिः शुनःशेप स कृत्रिमो वैश्वामित्रो देवरातः । अग्निः, । गायत्री ।",
    "index": 0,
    "shloka_num": null
  },
  {
    "text": "वसि॑ष्वा॒ हि मि॑येध्य॒ वस्त्रा॑ण्यूर्जां पते । सेमं नो॑ अध्व॒रं य॑ज ॥१॥",
    "index": 1,
    "shloka_num": 1
  },
  {
    "text": "नि नो॒ होता॒ वरे॑ण्य॒: सदा॑ यविष्ठ॒ मन्म॑भिः । अग्ने॑ दि॒वित्म॑ता॒ वच॑: ॥२॥",
    "index": 2,
    "shloka_num": 2
  },
  {
    "text": "आ हि ष्मा॑ सू॒नवे॑ पि॒तापिर्यज॑त्या॒पये॑ । सखा॒ सख्ये॒ वरे॑ण्यः ॥३॥",
    "index": 3,
    "shloka_num": 3
  },
  {
    "text": "आ नो॑ ब॒र्ही रि॒शाद॑सो॒ वरु॑णो मि॒त्रो अ॑र्य॒मा । सीद॑न्तु॒ मनु॑षो यथा ॥४॥",
    "index": 4,
    "shloka_num": 4
  },
  {
    "text": "पूर्व्य॑ होतर॒स्य नो॒ मन्द॑स्व स॒ख्यस्य॑ च । इ॒मा उ॒ षु श्रु॑धी॒ गिर॑: ॥५॥",
    "index": 5,
    "shloka_num": 5
  },
  {
    "text": "यच्चि॒द्धि शश्व॑ता॒ तना॑ दे॒वंदे॑वं॒ यजा॑महे । त्वे इद्धू॑यते ह॒विः ॥६॥",
    "index": 6,
    "shloka_num": 6
  },
  {
    "text": "प्रि॒यो नो॑ अस्तु वि॒श्पति॒र्होता॑ म॒न्द्रो वरे॑ण्यः । प्रि॒याः स्व॒ग्नयो॑ व॒यम् ॥७॥",
    "index": 7,
    "shloka_num": 7
  },
  {
    "text": "स्व॒ग्नयो॒ हि वार्यं॑ दे॒वासो॑ दधि॒रे च॑ नः । स्व॒ग्नयो॑ मनामहे ॥८॥",
    "index": 8,
    "shloka_num": 8
  },
  {
    "text": "अथा॑ न उ॒भये॑षा॒ममृ॑त॒ मर्त्या॑नाम् । मि॒थः स॑न्तु॒ प्रश॑स्तयः ॥९॥",
    "index": 9,
    "shloka_num": 9
  },
  {
    "text": "विश्वे॑भिरग्ने अ॒ग्निभि॑रि॒मं य॒ज्ञमि॒दं वच॑: । चनो॑ धाः सहसो यहो ॥१०॥ ॥",
    "index": 10,
    "shloka_num": null
  }
]
