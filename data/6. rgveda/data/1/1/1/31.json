[
  {
    "text": "१८ हिरण्यस्तूप आङ्गिरसः । अग्निः । जगती, ८, १६, १८ त्रिष्टुप् ।",
    "index": 0,
    "shloka_num": null
  },
  {
    "text": "त्वम॑ग्ने प्रथ॒मो अङ्गि॑रा॒ ऋषि॑र्दे॒वो दे॒वाना॑मभवः शि॒वः सखा॑",
    "index": 1,
    "shloka_num": null
  },
  {
    "text": "।तव॑ व्र॒ते क॒वयो॑ विद्म॒नाप॒सोऽजा॑यन्त म॒रुतो॒ भ्राज॑दृष्टयः  ॥१॥",
    "index": 2,
    "shloka_num": 1
  },
  {
    "text": "त्वम॑ग्ने प्रथ॒मो अङ्गि॑रस्तमः क॒विर्दे॒वानां॒ परि॑ भूषसि व्र॒तम्  ।",
    "index": 3,
    "shloka_num": null
  },
  {
    "text": "वि॒भुर्विश्व॑स्मै॒ भुव॑नाय॒ मेधि॑रो द्विमा॒ता श॒युः क॑ति॒धा चि॑दा॒यवे॑  ॥२॥",
    "index": 4,
    "shloka_num": 2
  },
  {
    "text": "त्वम॑ग्ने प्रथ॒मो मा॑त॒रिश्व॑न आ॒विर्भ॑व सुक्रतू॒या वि॒वस्व॑ते  ।",
    "index": 5,
    "shloka_num": null
  },
  {
    "text": "अरे॑जेतां॒ रोद॑सी होतृ॒वूर्ये ऽस॑घ्नोर्भा॒रमय॑जो म॒हो व॑सो  ॥३॥",
    "index": 6,
    "shloka_num": 3
  },
  {
    "text": "त्वम॑ग्ने॒ मन॑वे॒ द्याम॑वाशयः पुरू॒रव॑से सु॒कृते॑ सु॒कृत्त॑रः  ।",
    "index": 7,
    "shloka_num": null
  },
  {
    "text": "श्वा॒त्रेण॒ यत् पि॒त्रोर्मुच्य॑से॒ पर्या त्वा॒ पूर्व॑मनय॒न्नाप॑रं॒ पुन॑:  ॥४॥",
    "index": 8,
    "shloka_num": 4
  },
  {
    "text": "त्वम॑ग्ने वृष॒भः पु॑ष्टि॒वर्ध॑न॒ उद्य॑तस्रुचे भवसि श्र॒वाय्य॑:  ।",
    "index": 9,
    "shloka_num": null
  },
  {
    "text": "य आहु॑तिं॒ परि॒ वेदा॒ वष॑ट्कृति॒मेका॑यु॒रग्रे॒ विश॑ आ॒विवा॑ससि  ॥५॥",
    "index": 10,
    "shloka_num": 5
  },
  {
    "text": "त्वम॑ग्ने वृजि॒नव॑र्तनिं॒ नरं॒ सक्म॑न् पिपर्षि वि॒दथे॑ विचर्षणे  ।",
    "index": 11,
    "shloka_num": null
  },
  {
    "text": "यः शूर॑साता॒ परि॑तक्म्ये॒ धने॑ द॒भ्रेभि॑श्चि॒त् समृ॑ता॒ हंसि॒ भूय॑सः  ॥६॥",
    "index": 12,
    "shloka_num": 6
  },
  {
    "text": "त्वं तम॑ग्ने अमृत॒त्व उ॑त्त॒मे मर्तं॑ दधासि॒ श्रव॑से दि॒वेदि॑वे  ।",
    "index": 13,
    "shloka_num": null
  },
  {
    "text": "यस्ता॑तृषा॒ण उ॒भया॑य॒ जन्म॑ने॒ मय॑: कृ॒णोषि॒ प्रय॒ आ च॑ सू॒रये॑  ॥७॥",
    "index": 14,
    "shloka_num": 7
  },
  {
    "text": "त्वं नो॑ अग्ने स॒नये॒ धना॑नां य॒शसं॑ का॒रुं कृ॑णुहि॒ स्तवा॑नः  ।",
    "index": 15,
    "shloka_num": null
  },
  {
    "text": "ऋ॒ध्याम॒ कर्मा॒पसा॒ नवे॑न दे॒वैर्द्या॑वापृथिवी॒ प्राव॑तं नः  ॥८॥",
    "index": 16,
    "shloka_num": 8
  },
  {
    "text": "त्वं नो॑ अग्ने पि॒त्रोरु॒पस्थ॒ आ दे॒वो दे॒वेष्व॑नवद्य॒ जागृ॑विः  ।",
    "index": 17,
    "shloka_num": null
  },
  {
    "text": "त॒नू॒कृद् बो॑धि॒ प्रम॑तिश्च का॒रवे॒ त्वं क॑ल्याण॒ वसु॒ विश्व॒मोपि॑षे  ॥९॥",
    "index": 18,
    "shloka_num": 9
  },
  {
    "text": "त्वम॑ग्ने॒ प्रम॑ति॒स्त्वं पि॒तासि॑ न॒स्त्वं व॑य॒स्कृत् तव॑ जा॒मयो॑ व॒यम्  ।",
    "index": 19,
    "shloka_num": null
  },
  {
    "text": "सं त्वा॒ राय॑: श॒तिन॒: सं स॑ह॒स्रिण॑: सु॒वीरं॑ यन्ति व्रत॒पाम॑दाभ्य  ॥१०॥",
    "index": 20,
    "shloka_num": 10
  },
  {
    "text": "त्वाम॑ग्ने प्रथ॒ममा॒युमा॒यवे॑ दे॒वा अ॑कृण्व॒न् नहु॑षस्य वि॒श्पति॑म्  ।",
    "index": 21,
    "shloka_num": null
  },
  {
    "text": "इळा॑मकृण्व॒न् मनु॑षस्य॒ शास॑नीं पि॒तुर्यत् पु॒त्रो मम॑कस्य॒ जाय॑ते  ॥११॥",
    "index": 22,
    "shloka_num": 11
  },
  {
    "text": "त्वं नो॑ अग्ने॒ तव॑ देव पा॒युभि॑र्म॒घोनो॑ रक्ष त॒न्व॑श्च वन्द्य  ।",
    "index": 23,
    "shloka_num": null
  },
  {
    "text": "त्रा॒ता तो॒कस्य॒ तन॑ये॒ गवा॑म॒स्यनि॑मेषं॒ रक्ष॑माण॒स्तव॑ व्र॒ते  ॥१२॥",
    "index": 24,
    "shloka_num": 12
  },
  {
    "text": "त्वम॑ग्ने॒ यज्य॑वे पा॒युरन्त॑रो ऽनिष॒ङ्गाय॑ चतुर॒क्ष इ॑ध्यसे  ।",
    "index": 25,
    "shloka_num": null
  },
  {
    "text": "यो रा॒तह॑व्यो ऽवृ॒काय॒ धाय॑से की॒रेश्चि॒न् मन्त्रं॒ मन॑सा व॒नोषि॒ तम्  ॥१३॥",
    "index": 26,
    "shloka_num": 13
  },
  {
    "text": "त्वम॑ग्न उरु॒शंसा॑य वा॒घते॑ स्पा॒र्हं यद् रेक्ण॑: पर॒मं व॒नोषि॒ तत्  ।",
    "index": 27,
    "shloka_num": null
  },
  {
    "text": "आ॒ध्रस्य॑ चि॒त् प्रम॑तिरुच्यसे पि॒ता प्र पाकं॒ शास्सि॒ प्र दिशो॑ वि॒दुष्ट॑रः  ॥१४॥",
    "index": 28,
    "shloka_num": 14
  },
  {
    "text": "त्वम॑ग्ने॒ प्रय॑तदक्षिणं॒ नरं॒ वर्मे॑व स्यू॒तं परि॑ पासि वि॒श्वत॑:  ।",
    "index": 29,
    "shloka_num": null
  },
  {
    "text": "स्वा॒दु॒क्षद्मा॒ यो व॑स॒तौ स्यो॑न॒कृज् जी॑वया॒जं यज॑ते॒ सोप॒मा दि॒वः  ॥१५॥",
    "index": 30,
    "shloka_num": 15
  },
  {
    "text": "इ॒माम॑ग्ने श॒रणिं॑ मीमृषो न इ॒ममध्वा॑नं॒ यमगा॑म दू॒रात्  ।",
    "index": 31,
    "shloka_num": null
  },
  {
    "text": "आ॒पिः पि॒ता प्रम॑तिः सो॒म्यानां॒ भृमि॑रस्यृषि॒कृन् मर्त्या॑नाम्  ॥१६॥",
    "index": 32,
    "shloka_num": 16
  },
  {
    "text": "म॒नु॒ष्वद॑ग्ने अङ्गिर॒स्वद॑ङ्गिरो ययाति॒वत् सद॑ने पूर्व॒वच्छु॑चे  ।",
    "index": 33,
    "shloka_num": null
  },
  {
    "text": "अच्छ॑ या॒ह्या व॑हा॒ दैव्यं॒ जन॒मा सा॑दय ब॒र्हिषि॒ यक्षि॑ च प्रि॒यम्  ॥१७॥",
    "index": 34,
    "shloka_num": 17
  },
  {
    "text": "ए॒तेना॑ग्ने॒ ब्रह्म॑णा वावृधस्व॒ शक्ती॑ वा॒ यत्ते॑ चकृ॒मा वि॒दा वा॑  ।",
    "index": 35,
    "shloka_num": null
  },
  {
    "text": "उ॒त प्र णे॑ष्य॒भि वस्यो॑ अ॒स्मान् त्सं न॑: सृज सुम॒त्या वाज॑वत्या  ॥१८॥",
    "index": 36,
    "shloka_num": 18
  }
]
