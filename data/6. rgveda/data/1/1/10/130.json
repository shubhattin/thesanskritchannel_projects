[
  {
    "text": "७ यज्ञः प्राजापत्यः । भाववृत्तम् । त्रिष्टुप् , १ जगती ।",
    "index": 0,
    "shloka_num": null
  },
  {
    "text": "यो य॒ज्ञो वि॒श्वत॒स्तन्तु॑भिस्त॒त एक॑शतं देवक॒र्मेभि॒राय॑तः  ।",
    "index": 1,
    "shloka_num": null
  },
  {
    "text": "इ॒मे व॑यन्ति पि॒तरो॒ य आ॑य॒युः प्र व॒याप॑ व॒येत्या॑सते त॒ते  ॥१॥",
    "index": 2,
    "shloka_num": 1
  },
  {
    "text": "पुमाँ॑ एनं तनुत॒ उत्कृ॑णत्ति॒ पुमा॒न्वि त॑त्ने॒ अधि॒ नाके॑ अ॒स्मिन्  ।",
    "index": 3,
    "shloka_num": null
  },
  {
    "text": "इ॒मे म॒यूखा॒ उप॑ सेदुरू॒ सद॒: सामा॑नि चक्रु॒स्तस॑रा॒ण्योत॑वे  ॥२॥",
    "index": 4,
    "shloka_num": 2
  },
  {
    "text": "कासी॑त्प्र॒मा प्र॑ति॒मा किं नि॒दान॒माज्यं॒ किमा॑सीत्परि॒धिः क आ॑सीत्  ।",
    "index": 5,
    "shloka_num": null
  },
  {
    "text": "छन्द॒: किमा॑सी॒त्प्रउ॑गं॒ किमु॒क्थं यद्दे॒वा दे॒वमय॑जन्त॒ विश्वे॑  ॥३॥",
    "index": 6,
    "shloka_num": 3
  },
  {
    "text": "अ॒ग्नेर्गा॑य॒त्र्य॑भवत्स॒युग्वो॒ष्णिह॑या सवि॒ता सं ब॑भूव  ।",
    "index": 7,
    "shloka_num": null
  },
  {
    "text": "अ॒नु॒ष्टुभा॒ सोम॑ उ॒क्थैर्मह॑स्वा॒न्बृह॒स्पते॑र्बृह॒ती वाच॑मावत्  ॥४॥",
    "index": 8,
    "shloka_num": 4
  },
  {
    "text": "वि॒राण्मि॒त्रावरु॑णयोरभि॒श्रीरिन्द्र॑स्य त्रि॒ष्टुबि॒ह भा॒गो अह्न॑:  ।",
    "index": 9,
    "shloka_num": null
  },
  {
    "text": "विश्वा॑न्दे॒वाञ्जग॒त्या वि॑वेश॒ तेन॑ चाकॢप्र॒ ऋष॑यो मनु॒ष्या॑:  ॥५॥",
    "index": 10,
    "shloka_num": 5
  },
  {
    "text": "चा॒कॢ॒प्रे तेन॒ ऋष॑यो मनु॒ष्या॑ य॒ज्ञे जा॒ते पि॒तरो॑ नः पुरा॒णे  ।",
    "index": 11,
    "shloka_num": null
  },
  {
    "text": "पश्य॑न्मन्ये॒ मन॑सा॒ चक्ष॑सा॒ तान्य इ॒मं य॒ज्ञमय॑जन्त॒ पूर्वे॑  ॥६॥",
    "index": 12,
    "shloka_num": 6
  },
  {
    "text": "स॒हस्तो॑माः स॒हछ॑न्दस आ॒वृत॑: स॒हप्र॑मा॒ ऋष॑यः स॒प्त दैव्या॑:  ।",
    "index": 13,
    "shloka_num": null
  },
  {
    "text": "पूर्वे॑षां॒ पन्था॑मनु॒दृश्य॒ धीरा॑ अ॒न्वाले॑भिरे र॒थ्यो॒३ न र॒श्मीन्  ॥७॥",
    "index": 14,
    "shloka_num": 7
  }
]
