[
  {
    "text": "१० मधुच्छन्दा वैश्वामित्रः । इन्द्रः । गायत्री ।",
    "index": 0,
    "shloka_num": null
  },
  {
    "text": "इन्द्रेहि॒ मत्स्यन्ध॑सो॒ विश्वे॑भिः सोम॒पर्व॑भिः ।\nम॒हाँ अ॑भि॒ष्टिरोज॑सा ॥१॥",
    "index": 1,
    "shloka_num": 1
  },
  {
    "text": "एमे॑नं सृजता सु॒ते म॒न्दिमिन्द्रा॑य म॒न्दिने॑ ।\nचक्रिं॒ विश्वा॑नि॒ चक्र॑ये ॥२॥",
    "index": 2,
    "shloka_num": 2
  },
  {
    "text": "मत्स्वा॑ सुशिप्र म॒न्दिभि॒: स्तोमे॑भिर्विश्वचर्षणे ।\nसचै॒षु सव॑ने॒ष्वा ॥३॥",
    "index": 3,
    "shloka_num": 3
  },
  {
    "text": "असृ॑ग्रमिन्द्र ते॒ गिर॒: प्रति॒ त्वामुद॑हासत ।\nअजो॑षा वृष॒भं पति॑म् ॥४॥",
    "index": 4,
    "shloka_num": 4
  },
  {
    "text": "सं चो॑दय चि॒त्रम॒र्वाग् राध॑ इन्द्र॒ वरे॑ण्यम् ।\nअस॒दित् ते॑ वि॒भु प्र॒भु ॥५॥",
    "index": 5,
    "shloka_num": 5
  },
  {
    "text": "अ॒स्मान्त्सु तत्र॑ चोद॒येन्द्र॑ रा॒ये रभ॑स्वतः ।\nतुवि॑द्युम्न॒ यश॑स्वतः ॥६॥",
    "index": 6,
    "shloka_num": 6
  },
  {
    "text": "सं गोम॑दिन्द्र॒ वाज॑वद॒स्मे पृ॒थु श्रवो॑ बृ॒हत् ।\nवि॒श्वायु॑र्धे॒ह्यक्षि॑तम् ॥७॥",
    "index": 7,
    "shloka_num": 7
  },
  {
    "text": "अ॒स्मे धे॑हि॒ श्रवो॑ बृ॒हद् द्यु॒म्नं स॑हस्र॒सात॑मम् ।\nइन्द्र॒ ता र॒थिनी॒रिष॑: ॥८॥",
    "index": 8,
    "shloka_num": 8
  },
  {
    "text": "वसो॒रिन्द्रं॒ वसु॑पतिं गी॒र्भिर्गृ॒णन्त॑ ऋ॒ग्मिय॑म् ।\nहोम॒ गन्ता॑रमू॒तये॑ ॥९॥",
    "index": 9,
    "shloka_num": 9
  },
  {
    "text": "सु॒ते सु॑ते॒ न्यो॑कसे बृ॒हद् बृ॑ह॒त एद॒रिः ।\nइन्द्रा॑य शू॒षम॑र्चति ॥१०॥",
    "index": 10,
    "shloka_num": 10
  }
]
