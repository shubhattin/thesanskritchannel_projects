[
  {
    "text": "१० मेधातिथिः काण्वः । पवमानः सोमः । गायत्री ।",
    "index": 0,
    "shloka_num": null
  },
  {
    "text": "पव॑स्व देव॒वीरति॑ प॒वित्रं॑ सोम॒ रंह्या॑ ।\nइन्द्र॑मिन्दो॒ वृषा वि॑श ॥१॥",
    "index": 1,
    "shloka_num": 1
  },
  {
    "text": "आ व॑च्यस्व॒ महि॒ प्सरो॒ वृषे॑न्दो द्यु॒म्नव॑त्तमः ।\nआ योनिं॑ धर्ण॒सिः स॑दः ॥२॥",
    "index": 2,
    "shloka_num": 2
  },
  {
    "text": "अधु॑क्षत प्रि॒यं मधु॒ धारा॑ सु॒तस्य॑ वे॒धसः॑ ।\nअ॒पो व॑सिष्ट सु॒क्रतुः॑ ॥३॥",
    "index": 3,
    "shloka_num": 3
  },
  {
    "text": "म॒हान्तं॑ त्वा म॒हीरन्वापो॑ अर्षन्ति॒ सिन्ध॑वः ।\nयद्गोभि॑र्वासयि॒ष्यसे॑ ॥४॥",
    "index": 4,
    "shloka_num": 4
  },
  {
    "text": "स॒मु॒द्रो अ॒प्सु मा॑मृजे विष्ट॒म्भो ध॒रुणो॑ दि॒वः ।\nसोमः॑ प॒वित्रे॑ अस्म॒युः ॥५॥",
    "index": 5,
    "shloka_num": 5
  },
  {
    "text": "अचि॑क्रद॒द्वृषा॒ हरि॑र्म॒हान्मि॒त्रो न द॑र्श॒तः ।\nसं सूर्ये॑ण रोचते ॥६॥",
    "index": 6,
    "shloka_num": 6
  },
  {
    "text": "गिर॑स्त इन्द॒ ओज॑सा मर्मृ॒ज्यन्ते॑ अप॒स्युवः॑ ।\nयाभि॒र्मदा॑य॒ शुम्भ॑से ॥७॥",
    "index": 7,
    "shloka_num": 7
  },
  {
    "text": "तं त्वा॒ मदा॑य॒ घृष्व॑य उ लोककृ॒त्नुमी॑महे ।\nतव॒ प्रश॑स्तयो म॒हीः ॥८॥",
    "index": 8,
    "shloka_num": 8
  },
  {
    "text": "अ॒स्मभ्य॑मिन्दविन्द्र॒युर्मध्वः॑ पवस्व॒ धार॑या ।\nप॒र्जन्यो॑ वृष्टि॒माँ इ॑व ॥९॥",
    "index": 9,
    "shloka_num": 9
  },
  {
    "text": "गो॒षा इ॑न्दो नृ॒षा अ॑स्यश्व॒सा वा॑ज॒सा उ॒त ।\nआ॒त्मा य॒ज्ञस्य॑ पू॒र्व्यः ॥१०॥",
    "index": 10,
    "shloka_num": 10
  }
]
