[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "षड्विंशम् दशकम्",
        "index": 2,
        "shloka_num": null
    },
    {
        "text": "गजेन्द्र मोक्ष:",
        "index": 3,
        "shloka_num": null
    },
    {
        "text": "इन्द्रद्युम्न: पाण्ड्यखण्डाधिराज:\nत्वद्भक्तात्मा चन्दनाद्रौ कदाचित् ।\nत्वत् सेवायां मग्नधीरालुलोके\nनैवागस्त्यं प्राप्तमातिथ्यकामम् ॥१॥",
        "index": 4,
        "shloka_num": 1
    },
    {
        "text": "कुम्भोद्भूति: संभृतक्रोधभार:\nस्तब्धात्मा त्वं हस्तिभूयं भजेति ।\nशप्त्वाऽथैनं प्रत्यगात् सोऽपि लेभे\nहस्तीन्द्रत्वं त्वत्स्मृतिव्यक्तिधन्यम् ॥२॥",
        "index": 5,
        "shloka_num": 2
    },
    {
        "text": "दग्धाम्भोधेर्मध्यभाजि त्रिकूटे\nक्रीडच्छैले यूथपोऽयं वशाभि: ।\nसर्वान् जन्तूनत्यवर्तिष्ट शक्त्या\nत्वद्भक्तानां कुत्र नोत्कर्षलाभ: ॥३॥",
        "index": 6,
        "shloka_num": 3
    },
    {
        "text": "स्वेन स्थेम्ना दिव्यदेशत्वशक्त्या\nसोऽयं खेदानप्रजानन् कदाचित् ।\nशैलप्रान्ते घर्मतान्त: सरस्यां\nयूथैस्सार्धं त्वत्प्रणुन्नोऽभिरेमे ॥४॥",
        "index": 7,
        "shloka_num": 4
    },
    {
        "text": "हूहूस्तावद्देवलस्यापि शापात्\nग्राहीभूतस्तज्जले वर्तमान: ।\nजग्राहैनं हस्तिनं पाददेशे\nशान्त्यर्थं हि श्रान्तिदोऽसि स्वकानाम् ॥५॥",
        "index": 8,
        "shloka_num": 5
    },
    {
        "text": "त्वत्सेवाया वैभवात् दुर्निरोधं\nयुध्यन्तं तं वत्सराणां सहस्रम् ।\nप्राप्ते काले त्वत्पदैकाग्र्यसिध्यै\nनक्राक्रान्तं हस्तिवर्यं व्यधास्त्वम् ॥६॥",
        "index": 9,
        "shloka_num": 6
    },
    {
        "text": "आर्तिव्यक्तप्राक्तनज्ञानभक्ति:\nशुण्डोत्क्षिप्तै: पुण्डरीकै: समर्चन् ।\nपूर्वाभ्यस्तं निर्विशेषात्मनिष्ठं\nस्तोत्रं श्रेष्ठं सोऽन्वगादीत् परात्मन् ॥७॥",
        "index": 10,
        "shloka_num": 7
    },
    {
        "text": "श्रुत्वा स्तोत्रं निर्गुणस्थं समस्तं\nब्रह्मेशाद्यैर्नाहमित्यप्रयाते ।\nसर्वात्मा त्वं भूरिकारुण्यवेगात्\nतार्क्ष्यारूढ: प्रेक्षितोऽभू: पुरस्तात् ॥८॥",
        "index": 11,
        "shloka_num": 8
    },
    {
        "text": "हस्तीन्द्रं तं हस्तपद्मेन धृत्वा\nचक्रेण त्वं नक्रवर्यं व्यदारी: ।\nगन्धर्वेऽस्मिन् मुक्तशापे स हस्ती\nत्वत्सारूप्यं प्राप्य देदीप्यते स्म ॥९॥",
        "index": 12,
        "shloka_num": 9
    },
    {
        "text": "एतद्वृत्तं त्वां च मां च प्रगे यो\nगायेत्सोऽयं भूयसे श्रेयसे स्यात् ।\nइत्युक्त्वैनं तेन सार्धं गतस्त्वं\nधिष्ण्यं विष्णो पाहि वातालयेश ॥१०॥",
        "index": 13,
        "shloka_num": 10
    }
]