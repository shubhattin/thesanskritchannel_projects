[
  {
    "text": "१२ मधुच्छन्दा वैश्वामित्रः । इन्द्रः । अनुष्टुप् ।",
    "index": 0,
    "shloka_num": null
  },
  {
    "text": "गाय॑न्ति त्वा गाय॒त्रिणोऽर्च॑न्त्य॒र्कम॒र्किण॑: ।\nब्र॒ह्माण॑स्त्वा शतक्रत॒ उद् वं॒शमि॑व येमिरे ॥१॥",
    "index": 1,
    "shloka_num": 1
  },
  {
    "text": "यत् सानो॒: सानु॒मारु॑ह॒द् भूर्यस्प॑ष्ट॒ कर्त्व॑म् ।\nतदिन्द्रो॒ अर्थं॑ चेतति यू॒थेन॑ वृ॒ष्णिरे॑जति ॥२॥",
    "index": 2,
    "shloka_num": 2
  },
  {
    "text": "यु॒क्ष्वा हि के॒शिना॒ हरी॒ वृष॑णा कक्ष्य॒प्रा ।\nअथा॑ न इन्द्र सोमपा गि॒रामुप॑श्रुतिं चर ॥३॥",
    "index": 3,
    "shloka_num": 3
  },
  {
    "text": "एहि॒ स्तोमाँ॑ अ॒भि स्व॑रा॒ ऽभि गृ॑णी॒ह्या रु॑व ।\nब्रह्म॑ च नो वसो॒ सचेन्द्र॑ य॒ज्ञं च॑ वर्धय ॥४॥",
    "index": 4,
    "shloka_num": 4
  },
  {
    "text": "उ॒क्थमिन्द्रा॑य॒ शंस्यं॒ वर्ध॑नं पुरुनि॒ष्षिधे॑ ।\nश॒क्रो यथा॑ सु॒तेषु॑ णो रा॒रण॑त् स॒ख्येषु॑ च ॥५॥",
    "index": 5,
    "shloka_num": 5
  },
  {
    "text": "तमित् स॑खि॒त्व ई॑महे॒ तं रा॒ये तं सु॒वीर्ये॑ ।\nस श॒क्र उ॒त न॑: शक॒दिन्द्रो॒ वसु॒ दय॑मानः ॥६॥",
    "index": 6,
    "shloka_num": 6
  },
  {
    "text": "सु॒वि॒वृतं॑ सुनि॒रज॒मिन्द्र॒ त्वादा॑त॒मिद्यश॑: ।\nगवा॒मप॑ व्र॒जं वृ॑धि कृणु॒ष्व राधो॑ अद्रिवः ॥७॥",
    "index": 7,
    "shloka_num": 7
  },
  {
    "text": "न॒हि त्वा॒ रोद॑सी उ॒भे ऋ॑घा॒यमा॑ण॒मिन्व॑तः ।\nजेष॒: स्व॑र्वतीर॒पः सं गा अ॒स्मभ्यं॑ धूनुहि ॥८॥",
    "index": 8,
    "shloka_num": 8
  },
  {
    "text": "आश्रु॑त्कर्ण श्रु॒धी हवं॒ नू चि॑द्दधिष्व मे॒ गिर॑: ।\nइन्द्र॒ स्तोम॑मि॒मं मम॑ कृ॒ष्वा यु॒जश्चि॒दन्त॑रम् ॥९॥",
    "index": 9,
    "shloka_num": 9
  },
  {
    "text": "वि॒द्मा हि त्वा॒ वृष॑न्तमं॒ वाजे॑षु हवन॒श्रुत॑म् ।\nवृष॑न्तमस्य हूमह ऊ॒तिं स॑हस्र॒सात॑माम् ॥१०॥",
    "index": 10,
    "shloka_num": 10
  },
  {
    "text": "आ तू न॑ इन्द्र कौशिक मन्दसा॒नः सु॒तं पि॑ब ।\nनव्य॒मायु॒: प्र सू ति॑र कृ॒धी स॑हस्र॒सामृषि॑म् ॥११॥",
    "index": 11,
    "shloka_num": 11
  },
  {
    "text": "परि॑ त्वा गिर्वणो॒ गिर॑ इ॒मा भ॑वन्तु वि॒श्वत॑: ।\nवृ॒द्धायु॒मनु॒ वृद्ध॑यो॒ जुष्टा॑ भवन्तु॒ जुष्ट॑यः ॥१२॥",
    "index": 12,
    "shloka_num": 12
  }
]
