[
  {
    "text": "९ गृत्समद (आङ्गिरसः शौनहोत्रः पश्चाद्) भार्गवः शौनकः । इन्द्रः । त्रिष्टुप्, ३ विराड् रूपा ।",
    "index": 0,
    "shloka_num": null
  },
  {
    "text": "व॒यं ते॒ वय॑ इन्द्र वि॒द्धि षु ण॒: प्र भ॑रामहे वाज॒युर्न रथ॑म्  ।",
    "index": 1,
    "shloka_num": null
  },
  {
    "text": "वि॒प॒न्यवो॒ दीध्य॑तो मनी॒षा सु॒म्नमिय॑क्षन्त॒स्त्वाव॑तो॒ नॄन्  ॥१॥",
    "index": 2,
    "shloka_num": 1
  },
  {
    "text": "त्वं न॑ इन्द्र॒ त्वाभि॑रू॒ती त्वा॑य॒तो अ॑भिष्टि॒पासि॒ जना॑न्  ।",
    "index": 3,
    "shloka_num": null
  },
  {
    "text": "त्वमि॒नो दा॒शुषो॑ वरू॒तेत्थाधी॑र॒भि यो नक्ष॑ति त्वा  ॥२॥",
    "index": 4,
    "shloka_num": 2
  },
  {
    "text": "स नो॒ युवेन्द्रो॑ जो॒हूत्र॒: सखा॑ शि॒वो न॒राम॑स्तु पा॒ता  ।",
    "index": 5,
    "shloka_num": null
  },
  {
    "text": "यः शंस॑न्तं॒ यः श॑शमा॒नमू॒ती पच॑न्तं च स्तु॒वन्तं॑ च प्र॒णेष॑त्  ॥३॥",
    "index": 6,
    "shloka_num": 3
  },
  {
    "text": "तमु॑ स्तुष॒ इन्द्रं॒ तं गृ॑णीषे॒ यस्मि॑न्पु॒रा वा॑वृ॒धुः शा॑श॒दुश्च॑  ।",
    "index": 7,
    "shloka_num": null
  },
  {
    "text": "स वस्व॒: कामं॑ पीपरदिया॒नो ब्र॑ह्मण्य॒तो नूत॑नस्या॒योः  ॥४॥",
    "index": 8,
    "shloka_num": 4
  },
  {
    "text": "सो अङ्गि॑रसामु॒चथा॑ जुजु॒ष्वान् ब्रह्मा॑ तूतो॒दिन्द्रो॑ गा॒तुमि॒ष्णन्  ।",
    "index": 9,
    "shloka_num": null
  },
  {
    "text": "मु॒ष्णन्नु॒षस॒: सूर्ये॑ण स्त॒वानश्न॑स्य चिच्छिश्नथत् पू॒र्व्याणि॑  ॥५॥",
    "index": 10,
    "shloka_num": 5
  },
  {
    "text": "स ह॑ श्रु॒त इन्द्रो॒ नाम॑ दे॒व ऊ॒र्ध्वो भु॑व॒न्मनु॑षे द॒स्मत॑मः  ।",
    "index": 11,
    "shloka_num": null
  },
  {
    "text": "अव॑ प्रि॒यम॑र्शसा॒नस्य॑ सा॒ह्वाञ्छिरो॑ भरद् दा॒सस्य॑ स्व॒धावा॑न्  ॥६॥",
    "index": 12,
    "shloka_num": 6
  },
  {
    "text": "स वृ॑त्र॒हेन्द्र॑: कृ॒ष्णयो॑नीः पुरंद॒रो दासी॑रैरय॒द्वि  ।",
    "index": 13,
    "shloka_num": null
  },
  {
    "text": "अज॑नय॒न्मन॑वे॒ क्षाम॒पश्च॑ स॒त्रा शंसं॒ यज॑मानस्य तूतोत्  ॥७॥",
    "index": 14,
    "shloka_num": 7
  },
  {
    "text": "तस्मै॑ तव॒स्य१मनु॑ दायि स॒त्रेन्द्रा॑य दे॒वेभि॒रर्ण॑सातौ  ।",
    "index": 15,
    "shloka_num": null
  },
  {
    "text": "प्रति॒ यद॑स्य॒ वज्रं॑ बा॒ह्वोर्धुर्ह॒त्वी दस्यू॒न् पुर॒ आय॑सी॒र्नि ता॑रीत्  ॥८॥",
    "index": 16,
    "shloka_num": 8
  },
  {
    "text": "नू॒नं सा ते॒ प्रति॒ वरं॑ जरि॒त्रे दु॑ही॒यदि॑न्द्र॒ दक्षि॑णा म॒घोनी॑  ।",
    "index": 17,
    "shloka_num": null
  },
  {
    "text": "शिक्षा॑ स्तो॒तृभ्यो॒ माति॑ ध॒ग्भगो॑ नो बृ॒हद् व॑देम वि॒दथे॑ सु॒वीरा॑:  ॥९॥",
    "index": 18,
    "shloka_num": 9
  }
]
