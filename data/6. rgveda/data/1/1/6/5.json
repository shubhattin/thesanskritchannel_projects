[
  {
    "text": "७ बार्हस्पत्यो भरद्वाज: । अग्नि : ।त्रिष्टुप् ।",
    "index": 0,
    "shloka_num": null
  },
  {
    "text": "हु॒वे व॑: सू॒नुं सह॑सो॒ युवा॑न॒मद्रो॑घवाचं म॒तिभि॒र्यवि॑ष्ठम् ।",
    "index": 1,
    "shloka_num": null
  },
  {
    "text": "य इन्व॑ति॒ द्रवि॑णानि॒ प्रचे॑ता वि॒श्ववा॑राणि पुरु॒वारो॑ अ॒ध्रुक् ॥१॥",
    "index": 2,
    "shloka_num": 1
  },
  {
    "text": "त्वे वसू॑नि पुर्वणीक होतर्दो॒षा वस्तो॒रेरि॑रे य॒ज्ञिया॑सः ।",
    "index": 3,
    "shloka_num": null
  },
  {
    "text": "क्षामे॑व॒ विश्वा॒ भुव॑नानि॒ यस्मि॒न् त्सं सौभ॑गानि दधि॒रे पा॑व॒के ॥२॥",
    "index": 4,
    "shloka_num": 2
  },
  {
    "text": "त्वं वि॒क्षु प्र॒दिव॑: सीद आ॒सु क्रत्वा॑ र॒थीर॑भवो॒ वार्या॑णाम् ।",
    "index": 5,
    "shloka_num": null
  },
  {
    "text": "अत॑ इनोषि विध॒ते चि॑कित्वो॒ व्या॑नु॒षग्जा॑तवेदो॒ वसू॑नि ॥३॥",
    "index": 6,
    "shloka_num": 3
  },
  {
    "text": "यो न॒: सनु॑त्यो अभि॒दास॑दग्ने॒ यो अन्त॑रो मित्रमहो वनु॒ष्यात् ।",
    "index": 7,
    "shloka_num": null
  },
  {
    "text": "तम॒जरे॑भि॒र्वृष॑भि॒स्तव॒ स्वैस्तपा॑ तपिष्ठ॒ तप॑सा॒ तप॑स्वान् ॥४॥",
    "index": 8,
    "shloka_num": 4
  },
  {
    "text": "यस्ते॑ य॒ज्ञेन॑ स॒मिधा॒ य उ॒क्थैर॒र्केभि॑: सूनो सहसो॒ ददा॑शत् ।",
    "index": 9,
    "shloka_num": null
  },
  {
    "text": "स मर्त्ये॑ष्वमृत॒ प्रचे॑ता रा॒या द्यु॒म्नेन॒ श्रव॑सा॒ वि भा॑ति ॥५॥",
    "index": 10,
    "shloka_num": 5
  },
  {
    "text": "स तत् कृ॑धीषि॒तस्तूय॑मग्ने॒ स्पृधो॑ बाधस्व॒ सह॑सा॒ सह॑स्वान् ।",
    "index": 11,
    "shloka_num": null
  },
  {
    "text": "यच्छ॒स्यसे॒ द्युभि॑र॒क्तो वचो॑भि॒स्तज्जु॑षस्व जरि॒तुर्घोषि॒ मन्म॑ ॥६॥",
    "index": 12,
    "shloka_num": 6
  },
  {
    "text": "अ॒श्याम॒ तं काम॑मग्ने॒ तवो॒ती अ॒श्याम॑ र॒यिं र॑यिवः सु॒वीर॑म् ।",
    "index": 13,
    "shloka_num": null
  },
  {
    "text": "अ॒श्याम॒ वाज॑म॒भि वा॒जय॑न्तो॒ ऽश्याम॑ द्यु॒म्नम॑जरा॒जरं॑ ते ॥७॥",
    "index": 14,
    "shloka_num": 7
  }
]
