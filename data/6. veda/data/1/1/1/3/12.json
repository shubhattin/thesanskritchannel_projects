[
  {
    "text": "९ गाथिनो विश्वामित्रः । इन्द्राग्नी । गायत्री ।",
    "index": 0,
    "shloka_num": null
  },
  {
    "text": "इन्द्रा॑ग्नी॒ आ ग॑तं सु॒तं गी॒र्भिर्नभो॒ वरे॑ण्यम् ।\nअ॒स्य पा॑तं धि॒येषि॒ता ॥१॥",
    "index": 1,
    "shloka_num": 1
  },
  {
    "text": "इन्द्रा॑ग्नी जरि॒तुः सचा॑ य॒ज्ञो जि॑गाति॒ चेत॑नः ।\nअ॒या पा॑तमि॒मं सु॒तम् ॥२॥",
    "index": 2,
    "shloka_num": 2
  },
  {
    "text": "इन्द्र॑म॒ग्निं क॑वि॒च्छदा॑ य॒ज्ञस्य॑ जू॒त्या वृ॑णे ।\nता सोम॑स्ये॒ह तृ॑म्पताम् ॥३॥",
    "index": 3,
    "shloka_num": 3
  },
  {
    "text": "तो॒शा वृ॑त्र॒हणा॑ हुवे स॒जित्वा॒नाप॑राजिता ।\nइ॒न्द्रा॒ग्नी वा॑ज॒सात॑मा ॥४॥",
    "index": 4,
    "shloka_num": 4
  },
  {
    "text": "प्र वा॑मर्चन्त्यु॒क्थिनो॑ नीथा॒विदो॑ जरि॒तारः॑ ।\nइन्द्रा॑ग्नी॒ इष॒ आ वृ॑णे ॥५॥",
    "index": 5,
    "shloka_num": 5
  },
  {
    "text": "इन्द्रा॑ग्नी नव॒तिं पुरो॑ दा॒सप॑त्नीरधूनुतम् ।\nसा॒कमेके॑न॒ कर्म॑णा ॥६॥",
    "index": 6,
    "shloka_num": 6
  },
  {
    "text": "इन्द्रा॑ग्नी॒ अप॑स॒स्पर्युप॒ प्र य॑न्ति धी॒तयः॑ ।\nऋ॒तस्य॑ प॒थ्या॒३ अनु॑ ॥७॥",
    "index": 7,
    "shloka_num": 7
  },
  {
    "text": "इन्द्रा॑ग्नी तवि॒षाणि॑ वां स॒धस्था॑नि॒ प्रयां॑सि च ।\nयु॒वोर॒प्तूर्यं॑ हि॒तम् ॥८॥",
    "index": 8,
    "shloka_num": 8
  },
  {
    "text": "इन्द्रा॑ग्नी रोच॒ना दि॒वः परि॒ वाजे॑षु भूषथः ।\nतद्वां॑ चेति॒ प्र वी॒र्य॑म् ॥९॥",
    "index": 9,
    "shloka_num": 9
  }
]
