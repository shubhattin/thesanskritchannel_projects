[
  {
    "text": "५ प्रस्कण्व: काण्व: । पवमान: सोम: । त्रिष्टुप् ।",
    "index": 0,
    "shloka_num": null
  },
  {
    "text": "कनि॑क्रन्ति॒ हरि॒रा सृ॒ज्यमा॑न॒: सीद॒न्वन॑स्य ज॒ठरे॑ पुना॒नः ।",
    "index": 1,
    "shloka_num": null
  },
  {
    "text": "नृभि॑र्य॒तः कृ॑णुते नि॒र्णिजं॒ गा अतो॑ म॒तीर्ज॑नयत स्व॒धाभि॑: ॥१॥",
    "index": 2,
    "shloka_num": 1
  },
  {
    "text": "हरि॑: सृजा॒नः प॒थ्या॑मृ॒तस्येय॑र्ति॒ वाच॑मरि॒तेव॒ नाव॑म् ।",
    "index": 3,
    "shloka_num": null
  },
  {
    "text": "दे॒वो दे॒वानां॒ गुह्या॑नि॒ नामा॒ऽऽविष्कृ॑णोति ब॒र्हिषि॑ प्र॒वाचे॑ ॥२॥",
    "index": 4,
    "shloka_num": 2
  },
  {
    "text": "अ॒पामि॒वेदू॒र्मय॒स्तर्तु॑राणा॒: प्र म॑नी॒षा ई॑रते॒ सोम॒मच्छ॑ ।",
    "index": 5,
    "shloka_num": null
  },
  {
    "text": "न॒म॒स्यन्ती॒रुप॑ च॒ यन्ति॒ सं चा ऽऽच॑ विशन्त्युश॒तीरु॒शन्त॑म् ॥३॥",
    "index": 6,
    "shloka_num": 3
  },
  {
    "text": "तं म॑र्मृजा॒नं म॑हि॒षं न साना॑वं॒शुं दु॑हन्त्यु॒क्षणं॑ गिरि॒ष्ठाम् ।",
    "index": 7,
    "shloka_num": null
  },
  {
    "text": "तं वा॑वशा॒नं म॒तय॑: सचन्ते त्रि॒तो बि॑भर्ति॒ वरु॑णं समु॒द्रे ॥४॥",
    "index": 8,
    "shloka_num": 4
  },
  {
    "text": "इष्य॒न्वाच॑मुपव॒क्तेव॒ होतु॑: पुना॒न इ॑न्दो॒ वि ष्या॑ मनी॒षाम् ।",
    "index": 9,
    "shloka_num": null
  },
  {
    "text": "इन्द्र॑श्च॒ यत्क्षय॑थ॒: सौभ॑गाय सु॒वीर्य॑स्य॒ पत॑यः स्याम ॥५॥",
    "index": 10,
    "shloka_num": 5
  }
]
