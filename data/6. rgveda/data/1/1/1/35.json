[
  {
    "text": "११ हिरण्यस्तूप आङ्गिरसः । १ (पादानां क्रमेण) अग्निः, मित्रावरुणौ, रात्रिः, सविता च । २-११ सविता । त्रिष्टुप्, १, ९ जगती ।",
    "index": 0,
    "shloka_num": null
  },
  {
    "text": "ह्वया॑म्य॒ग्निं प्र॑थ॒मं स्व॒स्तये॒ ह्वया॑मि मि॒त्रावरु॑णावि॒हाव॑से  । ह्वया॑मि॒ रात्रीं॒ जग॑तो नि॒वेश॑नीं॒ ह्वया॑मि दे॒वं स॑वि॒तार॑मू॒तये॑  ॥१॥",
    "index": 1,
    "shloka_num": 1
  },
  {
    "text": "आ कृ॒ष्णेन॒ रज॑सा॒ वर्त॑मानो निवे॒शय॑न्न॒मृतं॒ मर्त्यं॑ च  ।",
    "index": 2,
    "shloka_num": null
  },
  {
    "text": "हि॒र॒ण्यये॑न सवि॒ता रथे॒नाऽऽ दे॒वो या॑ति॒ भुव॑नानि॒ पश्य॑न्  ॥२॥",
    "index": 3,
    "shloka_num": 2
  },
  {
    "text": "याति॑ दे॒वः प्र॒वता॒ यात्यु॒द्वता॒ याति॑ शु॒भ्राभ्यां॑ यज॒तो हरि॑भ्याम्  ।",
    "index": 4,
    "shloka_num": null
  },
  {
    "text": "आ दे॒वो या॑ति सवि॒ता प॑रा॒वतो ऽप॒ विश्वा॑ दुरि॒ता बाध॑मानः  ॥३॥",
    "index": 5,
    "shloka_num": 3
  },
  {
    "text": "अ॒भीवृ॑तं॒ कृश॑नैर्वि॒श्वरू॑पं॒ हिर॑ण्यशम्यं यज॒तो बृ॒हन्त॑म्  ।",
    "index": 6,
    "shloka_num": null
  },
  {
    "text": "आस्था॒द् रथं॑ सवि॒ता चि॒त्रभा॑नुः कृ॒ष्णा रजां॑सि॒ तवि॑षीं॒ दधा॑नः  ॥४॥",
    "index": 7,
    "shloka_num": 4
  },
  {
    "text": "वि जना॑ञ्छ्या॒वाः शि॑ति॒पादो॑ अख्य॒न् रथं॒ हिर॑ण्यप्रउगं॒ वह॑न्तः  ।",
    "index": 8,
    "shloka_num": null
  },
  {
    "text": "शश्व॒द् विश॑: सवि॒तुर्दैव्य॑स्यो॒पस्थे॒ विश्वा॒ भुव॑नानि तस्थुः  ॥ ५",
    "index": 9,
    "shloka_num": null
  },
  {
    "text": "ति॒स्रो द्याव॑: सवि॒तुर्द्वा उ॒पस्थाँ॒ एका॑ य॒मस्य॒ भुव॑ने विरा॒षाट्  ।",
    "index": 10,
    "shloka_num": null
  },
  {
    "text": "आ॒णिं न रथ्य॑म॒मृताधि॑ तस्थुरि॒ह ब्र॑वीतु॒ य उ॒ तच्चिके॑तत्  ॥६॥",
    "index": 11,
    "shloka_num": 6
  },
  {
    "text": "वि सु॑प॒र्णो अ॒न्तरि॑क्षाण्यख्यद्ग गभी॒रवे॑पा॒ असु॑रः सुनी॒थः  ।",
    "index": 12,
    "shloka_num": null
  },
  {
    "text": "क्वे॒३दानीं॒ सूर्य॒: कश्चि॑केत कत॒मां द्यां र॒श्मिर॒स्या त॑तान  ॥७॥",
    "index": 13,
    "shloka_num": 7
  },
  {
    "text": "अ॒ष्टौ व्य॑ख्यत् क॒कुभ॑: पृथि॒व्यास् त्री धन्व॒ योज॑ना स॒प्त सिन्धू॑न्  ।",
    "index": 14,
    "shloka_num": null
  },
  {
    "text": "हि॒र॒ण्या॒क्षः स॑वि॒ता दे॒व आगा॒द् दध॒द्रत्ना॑ दा॒शुषे॒ वार्या॑णि  ॥८॥",
    "index": 15,
    "shloka_num": 8
  },
  {
    "text": "हिर॑ण्यपाणिः सवि॒ता विच॑र्षणिरु॒भे द्यावा॑पृथि॒वी अ॒न्तरी॑यते  ।",
    "index": 16,
    "shloka_num": null
  },
  {
    "text": "अपामी॑वां॒ बाध॑ते॒ वेति॒ सूर्य॑म॒भि कृ॒ष्णेन॒ रज॑सा॒ द्यामृ॑णोति  ॥९॥",
    "index": 17,
    "shloka_num": 9
  },
  {
    "text": "हिर॑ण्यहस्तो॒ असु॑रः सुनी॒थः सु॑मृळी॒कः स्ववाँ॑ यात्व॒र्वाङ्  ।",
    "index": 18,
    "shloka_num": null
  },
  {
    "text": "अ॒प॒सेध॑न् र॒क्षसो॑ यातु॒धाना॒नस्था॑द् दे॒वः प्र॑तिदो॒षं गृ॑णा॒नः  ॥१०॥",
    "index": 19,
    "shloka_num": 10
  },
  {
    "text": "ये ते॒ पन्था॑: सवितः पू॒र्व्यासो॑ ऽरे॒णव॒: सुकृ॑ता अ॒न्तरि॑क्षे  ।",
    "index": 20,
    "shloka_num": null
  },
  {
    "text": "तेभि॑र्नो अ॒द्य प॒थिभि॑: सु॒गेभी॒ रक्षा॑ च नो॒ अधि॑ च ब्रूहि देव  ॥११॥",
    "index": 21,
    "shloka_num": 11
  }
]
