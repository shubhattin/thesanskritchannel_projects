[
  {
    "text": "“अथैकोनत्रिंशोऽध्यायः ।\nसमा॑स्त्वाग्न ऋ॒तवो॑ वर्धयन्तु संवत्स॒रा ऋष॑यो॒ यानि॑ स॒त्या ।\nसं दि॒व्येन॑ दीदिहि रोच॒नेन॒ विश्वा॒ आ भा॑हि प्र॒दिश॒श्चत॑स्रः ॥१॥",
    "index": 1,
    "shloka_num": 1
  },
  {
    "text": "१ सं चे॒ध्यस्वा॑ग्ने॒ प्र च॑ बोधयैन॒मुच्च॑ तिष्ठ मह॒ते सौ॑भगाय ।\nमा च॑ रिषदुपस॒त्ता ते॑ अग्ने ब्र॒ह्माण॑स्ते य॒शसः॑ सन्तु॒ मान्ये ॥२॥",
    "index": 2,
    "shloka_num": 2
  },
  {
    "text": "२ त्वाम॑ग्ने वृणते ब्राह्म॒णा इ॒मे शि॒वो अ॑ग्ने सं॒वर॑णे भवा नः ।\nस॒प॒त्न॒हा नो॑ अभिमाति॒जिच्च॒ स्वे गये॑ जागृ॒ह्यप्र॑युच्छन् ॥३॥",
    "index": 3,
    "shloka_num": 3
  },
  {
    "text": "३ इ॒हैवाग्ने॒ अधि॑ धारया र॒यिं मा त्वा॒ नि क्र॑न्पूर्व॒चितो॑ निका॒रिणः॑ ।\nक्ष॒त्रम॑ग्ने सु॒यम॑मस्तु॒ तुभ्य॑मुपस॒त्ता व॑र्धतां ते॒ अनि॑ष्टृतः ॥४॥",
    "index": 4,
    "shloka_num": 4
  },
  {
    "text": "४ क्ष॒त्रेणा॑ग्ने॒ स्वायुः॒ स र॑भस्व मि॒त्रेणा॑ग्ने मित्र॒धेये॑ यतस्व ।\nस॒जा॒तानां॑ मध्यम॒स्था ए॑धि॒ राज्ञा॑मग्ने विह॒व्यो॑ दीदिही॒ह ॥५॥",
    "index": 5,
    "shloka_num": 5
  },
  {
    "text": "५ अति॒ निहो॒ अति॒ स्रिधोऽत्यचि॑त्ति॒मत्यरा॑तिमग्ने ।\nविश्वा॒ ह्य॑ग्ने दुरि॒ता सह॒स्वाथा॒स्मभ्य॑ स॒हवी॑र र॒यिं दाः॑ ॥६॥",
    "index": 6,
    "shloka_num": 6
  },
  {
    "text": "६ अ॒ना॒धृ॒ष्यो जा॒तवे॑दा॒ अनि॑ष्टृतो वि॒राळ॑ग्ने क्षत्र॒भृद्दी॑दिही॒ह ।\nविश्वा॒ आशाः॑ प्रमु॒ञ्चन्मानु॑षीर्भि॒यः शि॒वाभि॑र॒द्य परि॑ पाहि नो वृ॒धे ॥७॥",
    "index": 7,
    "shloka_num": 7
  },
  {
    "text": "७ बृह॑स्पते सवितर्बो॒धयै॑न॒ सशि॑तं चित्संत॒रा स शि॑शाधि ।\nव॒र्धयै॑नं मह॒ते सौ॑भगाय॒ विश्व॑ एन॒मनु॑ मदन्तु दे॒वाः ॥८॥",
    "index": 8,
    "shloka_num": 8
  },
  {
    "text": "८ अ॒मु॒त्र॒भूया॒दध॒ यद्य॒मस्य॒ बृह॑स्पते अ॒भिश॑स्ते॒रमु॑ञ्चः ।\nप्रत्यौ॑हताम॒श्विना॑ मृ॒त्युम॑स्माद्दे॒वाना॑मग्ने भि॒षजा॒ शची॑भिः ॥९॥",
    "index": 9,
    "shloka_num": 9
  },
  {
    "text": "९ उद्व॒यं तम॑स॒स्परि॒ स्वः॒ पश्य॑न्त॒ उत्त॑रम् ।\nदे॒वं दे॑व॒त्रा सूर्य॒मग॑न्म॒ ज्योति॑रुत्त॒मम् ॥१०॥",
    "index": 10,
    "shloka_num": 10
  },
  {
    "text": "(१) १० ऊ॒र्ध्वा अ॑स्य स॒मिधो॑ भवन्त्यू॒र्ध्वा शु॒क्रा शो॒चीष्य॒ग्नेः ।\nद्यु॒मत्त॑मा सु॒प्रती॑कस्य सू॒नोः ॥१॥",
    "index": 11,
    "shloka_num": 1
  },
  {
    "text": "११ तनू॒नपा॒दसु॑रो वि॒श्ववे॑दा दे॒वो दे॒वेषु॑ दे॒वः ।\nप॒थो अ॑नक्तु॒ मध्वा॑ घृ॒तेन॑ ॥२॥",
    "index": 12,
    "shloka_num": 2
  },
  {
    "text": "१२ मध्वा॑ य॒ज्ञं न॑क्षसे प्रीणा॒नो नरा॒शसो॑ अग्ने ।\nसु॒कृद्दे॒वः स॑वि॒ता वि॒श्ववा॑रः ॥३॥",
    "index": 13,
    "shloka_num": 3
  },
  {
    "text": "१३ अच्छा॒यमे॑ति॒ शव॑सा घृ॒तेने॑ळा॒नो वह्नि॒र्नम॑सा ।\nअ॒ग्नि स्रुचो॑ अध्व॒रेषु॑ प्र॒यत्सु॑ ॥४॥",
    "index": 14,
    "shloka_num": 4
  },
  {
    "text": "१४ स य॑क्षदस्य महि॒मान॑म॒ग्नेः स ईं॑ म॒न्द्रा सु॑प्र॒यसः॑ ।\nवसु॒श्चेति॑ष्ठो वसु॒धात॑मश्च ॥५॥",
    "index": 15,
    "shloka_num": 5
  },
  {
    "text": "१५ (१६४६) द्वारो॑ दे॒वीरन्व॑स्य॒ विश्वे॑ व्र॒ता द॑दन्ते अ॒ग्नेः ।\nउ॒रु॒व्यच॑सो॒ धाम्ना॒ पत्य॑मानाः ॥६॥",
    "index": 16,
    "shloka_num": 6
  },
  {
    "text": "१६ ते अ॑स्य॒ योष॑णे दि॒व्ये न योना॑ उ॒षासा॒नक्ता॑ ।\nइ॒मं य॒ज्ञमव॑तामध्व॒रं नः॑ ॥७॥",
    "index": 17,
    "shloka_num": 7
  },
  {
    "text": "१७ दैव्या॑ होतारा ऊ॒र्ध्वम॑ध्व॒रं नो॒ऽग्नेर्जि॒ह्वाम॒भि गृ॑णीतम् ।\nकृ॒णु॒तं नः॒ स्वि॑ष्टिम् ॥८॥",
    "index": 18,
    "shloka_num": 8
  },
  {
    "text": "१८ ति॒स्रो दे॒वीर्ब॒र्हिरेद स॑द॒न्त्विळा॒ सर॑स्वती॒ भार॑ती ।\nम॒ही गृ॑णा॒ना ॥९॥",
    "index": 19,
    "shloka_num": 9
  },
  {
    "text": "१९ तन्न॑स्तु॒रीप॒मद्भु॑तं पुरु॒क्षु त्वष्टा॑ सु॒वीर॑म् ।\nरा॒यस्पोषं॒ वि ष्य॑तु॒ नाभि॑म॒स्मे ॥१०॥",
    "index": 20,
    "shloka_num": 10
  },
  {
    "text": "२० वन॑स्प॒तेऽव॑ सृजा॒ ररा॑ण॒स्त्मना॑ दे॒वेषु॑ ।\nअ॒ग्निर्ह॒व्य श॑मि॒ता सू॑दयाति ॥११॥",
    "index": 21,
    "shloka_num": 11
  },
  {
    "text": "२१ अग्ने॒ स्वाहा॑ कृणुहि जातवेद॒ इन्द्रा॑य ह॒व्यम् ।\nविश्वे॑ दे॒वा ह॒विरि॒दं जु॑षन्ताम् ॥१२॥",
    "index": 22,
    "shloka_num": 12
  },
  {
    "text": "(२) २२ पीवो॑ अन्ना रयि॒वृधः॑ सुमे॒धाः श्वे॒तः सि॑षक्ति नि॒युता॑मभि॒श्रीः ।\nते वा॒यवे॒ सम॑नसो॒ वि त॑स्थु॒र्विश्वेन्नरः॑ स्वप॒त्यानि॑ चक्रुः ॥१॥",
    "index": 23,
    "shloka_num": 1
  },
  {
    "text": "२३ रा॒ये नु यं ज॒ज्ञतू॒ रोद॑सी॒मे रा॒ये दे॒वी धि॒षणा॑ धाति दे॒वम् ।\nअध॑ वा॒युं नि॒युतः॑ सश्चत॒ स्वा उ॒त श्वे॒तं वसु॑धितिं निरे॒के ॥२॥",
    "index": 24,
    "shloka_num": 2
  },
  {
    "text": "२४ वा॒युर॑ग्रे॒गा य॑ज्ञ॒प्रीः सा॒कं ग॒न्मन॑सा य॒ज्ञम् ।\nशि॒वो नि॒युद्भिः॑ शि॒वाभिः॑ ॥३॥",
    "index": 25,
    "shloka_num": 3
  },
  {
    "text": "२५ प्र याभि॒र्यासि॑ दा॒श्वास॒मच्छा॑ नि॒युद्भि॑र्वाय इ॒ष्टये॑ दुरो॒णे ।\nनि नो॑ र॒यि सु॒भोज॑सं युवस्व॒ नि वी॒रं गव्य॒मश्व्यं॑ च॒ राधः॑ ॥४॥",
    "index": 26,
    "shloka_num": 4
  },
  {
    "text": "२६ वायो॒ ये ते॑ सह॒स्रिणो॒ रथा॑स॒स्तेभि॒रा ग॑हि ।\nनि॒युत्वा॒न्त्सोम॑पीतये ॥५॥",
    "index": 27,
    "shloka_num": 5
  },
  {
    "text": "२७ एक॑या च द॒शभि॑श्च स्वभूते॒ द्वाभ्या॑मि॒ष्टये॑ विश॒ती च॑ ।\nति॒सृभि॑श्च॒ वह॑से त्रि॒शता॑ च नि॒युद्भि॑र्वाय इ॒ह ता वि मु॑ञ्च ॥६॥",
    "index": 28,
    "shloka_num": 6
  },
  {
    "text": "२८ नि॒युत्वा॑न्वाय॒ आ ग॑ह्य॒य शु॒क्रो अ॑यामि ते ।\nगन्ता॑सि सुन्व॒तो गृ॒हम् ॥७॥",
    "index": 29,
    "shloka_num": 7
  },
  {
    "text": "२९ वायो॑ शु॒क्रो अ॑यामि ते॒ मध्वो॒ अग्रं॒ दिवि॑ष्टिषु ।\nआ या॑हि॒ सोम॑पीतये स्पा॒र्हो दे॑व नि॒युत्व॑ता ॥८॥",
    "index": 30,
    "shloka_num": 8
  },
  {
    "text": "३० आ नो॑ नि॒युद्भिः॑ श॒तिनी॑भिरध्व॒र स॑ह॒स्रिणी॑भि॒रुप॑ याहि य॒ज्ञम् ।\nवायो॑ अ॒स्मिन्त्सव॑ने मादयस्व यू॒यं पा॑त स्व॒स्तिभिः॒ सदा॑ नः ॥९॥",
    "index": 31,
    "shloka_num": 9
  },
  {
    "text": "३१ तव॑ वाय ऋतस्पते॒ त्वष्टु॑र्जामातरद्भुत ।\nअवा॒स्या वृ॑णीमहे ॥१०॥",
    "index": 32,
    "shloka_num": 10
  },
  {
    "text": "(३) ३२ हि॒र॒ण्य॒ग॒र्भ इत्ये॒षः ।\nयेन॒ द्यौरु॒ग्रा पृ॑थि॒वी च॑ दृ॒ळहा येन॒ स्व॑ स्तभि॒तं येन॒ नाकः॑ ।\nयो अ॒न्तरि॑क्षे॒ रज॑सो वि॒मानः कस्मै॑ दे॒वाय॑ ह॒विषा॑ विधेम ॥१॥",
    "index": 33,
    "shloka_num": 1
  },
  {
    "text": "३३ (१६६४) यं क्रन्द॑सी॒ अव॑सा तस्तभा॒ने अ॒भ्यैक्षे॑तां॒ मन॑सा॒ रेज॑माने ।\nयत्राधि॒ सूर॒ उदि॑तो वि॒भाति॒ कस्मै॑ दे॒वाय॑ ह॒विषा॑ विधेम ॥२॥",
    "index": 34,
    "shloka_num": 2
  },
  {
    "text": "३४ आपो॑ ह॒ यद्बृ॑ह॒तीर्विश्व॒माय॒न्गर्भं॒ दधा॑ना ज॒नय॑न्तीर॒ग्निम् ।\nततो॑ दे॒वाना॒ सम॑वर्त॒तासु॒रेकः॒ कस्मै॑ दे॒वाय॑ ह॒विषा॑ विधेम ॥३॥",
    "index": 35,
    "shloka_num": 3
  },
  {
    "text": "३५ यश्चि॒दापो॑ महि॒ना प॒र्यप॑श्य॒द्दक्षं॒ दधा॑ना ज॒नय॑न्तीर्य॒ज्ञम् ।\nयो दे॒वेष्वधि॑ दे॒व एक॒ आसी॒त्कस्मै॑ दे॒वाय॑ ह॒विषा॑ विधेम ।\nमा नो॑ हिसीज्जनि॒ता यः पृ॑थि॒व्या यो वा॒ दिव॑ स॒त्यध॑र्मा ज॒जान॑ ।\nयश्चा॒पश्च॒न्द्रा बृ॑ह॒तीर्ज॒जान॒ कस्मै॑ दे॒वाय॑ ह॒विषा॑ विधेम ।\nप्रजा॑पते॒ न त्वदे॒तान्य॒न्यो विश्वा॑ जा॒तानि॒ परि॒ ता ब॑भूव ।\nयत्का॑मास्ते जुहु॒मस्तन्नो॑ अस्तु व॒य स्या॑म॒ पत॑यो रयी॒णाम् ॥४॥",
    "index": 36,
    "shloka_num": 4
  },
  {
    "text": "(४) ३६ अग्न॒ आयू॑षि पवस॒ आ सु॒वोर्ज॒मिषं॑ च नः ।\nआ॒रे बा॑धस्व दु॒च्छुना॑म् ॥१॥",
    "index": 37,
    "shloka_num": 1
  },
  {
    "text": "३७ अग्ने॒ पव॑स्व॒ स्वपा॑ अ॒स्मे वर्चः॑ सु॒वीर्य॑म् ।\nदध॑द्र॒यिं मयि॒ पोषम् ॥२॥",
    "index": 38,
    "shloka_num": 2
  },
  {
    "text": "३८ अ॒ग्निरृषिः॒ पव॑मानः॒ पाञ्च॑जन्यः पु॒रोहि॑तः ।\nतमी॑महे महाग॒यम् ॥३॥",
    "index": 39,
    "shloka_num": 3
  },
  {
    "text": "३९ अ॒भि त्वा॑ शूर नोनु॒मोऽदु॑ग्धा इव धे॒नवः॑ ।\nईशा॑नम॒स्य जग॑तः स्व॒र्दृश॒मीशा॑नमिन्द्र त॒स्थुषः॑ ॥४॥",
    "index": 40,
    "shloka_num": 4
  },
  {
    "text": "४० न त्वावाँ॑२ अ॒न्यो दि॒व्यो न पार्थि॑वो॒ न जा॒तो न ज॑निष्यते ।\nअ॒श्वा॒यन्तो॑ मघवन्निन्द्र वा॒जिनो॑ ग॒व्यन्त॑स्त्वा हवामहे ॥५॥",
    "index": 41,
    "shloka_num": 5
  },
  {
    "text": "४१ त्वामिद्धि हवा॑महे सा॒तौ वाज॑स्य का॒रवः॑ ।\nत्वां वृ॒त्रेष्वि॑न्द्र॒ सत्प॑तिं॒ नर॒स्त्वां काष्ठा॒स्वर्व॑तः ॥६॥",
    "index": 42,
    "shloka_num": 6
  },
  {
    "text": "४२ स त्वं न॑श्चित्र वज्रहस्त धृष्णु॒या म॒हः स्त॑वा॒नो अ॑द्रिवः ।\nगामश्व॑ र॒थ्य॑मिन्द्र॒ सं कि॑र स॒त्रा वाजं॒ न जि॒ग्युषे॑ ॥७॥",
    "index": 43,
    "shloka_num": 7
  },
  {
    "text": "४३ कया॑ नश्चि॒त्र आ भु॑वदू॒ती स॒दावृ॑धः॒ सखा॑ ।\nकया॒ शचि॑ष्ठया वृ॒ता ॥८॥",
    "index": 44,
    "shloka_num": 8
  },
  {
    "text": "४४ कस्त्वा॑ स॒त्यो मदा॑नां॒ महि॑ष्ठो मत्स॒दन्ध॑सः ।\nदृ॒ळहा चि॑दा॒रुजे॒ वसु॑ ॥९॥",
    "index": 45,
    "shloka_num": 9
  },
  {
    "text": "४५ अ॒भी षु णः॒ सखी॑नामवि॒ता ज॑रितॄ॒णाम् ।\nश॒तं भ॑वास्यू॒तये॑ ॥१०॥",
    "index": 46,
    "shloka_num": 10
  },
  {
    "text": "४६ य॒ज्ञाय॑ज्ञा वो अ॒ग्नये॑ गि॒रागि॑रा च॒ दक्ष॑से ।\nप्रप्र॑ व॒यम॒मृतं॑ जा॒तवे॑दसं प्रि॒यं मि॒त्रं न श॑सिषम् ॥११॥",
    "index": 47,
    "shloka_num": 11
  },
  {
    "text": "४७ ऊ॒र्जो नपा॑त॒ स हि॒नायम॑स्म॒युर्दाशे॑म ह॒व्यदा॑तये ।\nभुव॒द्वाजे॑ष्ववि॒ता भुव॑द्वृ॒ध उ॒त त्रा॒ता त॒नूना॑म् ॥१२॥",
    "index": 48,
    "shloka_num": 12
  },
  {
    "text": "(५) ४८ सं॒व॒त्स॒रो॑ऽसि परिवत्स॒रो॑ऽसीदावत्स॒रो॑ऽसीद्वत्स॒रो॑ऽसि वत्स॒रो॑ऽसि ।\nउ॒षस॑स्ते कल्पन्तामहोरा॒त्रास्ते॑ कल्पन्तामर्धमा॒सास्ते॑ कल्पन्तां॒ मासा॑स्ते कल्पन्तामृ॒तव॑स्ते कल्पन्ता संवत्स॒रस्ते॑ कल्पताम् ॥१॥",
    "index": 49,
    "shloka_num": 1
  },
  {
    "text": "४९ प्रेत्या॒ एत्यै॒ सं चाञ्च॒ प्र च॑ सारय ।\nसु॒प॒र्ण॒चिद॑सि॒ तया॑ दे॒वत॑याङ्गिर॒स्वद् ध्रु॒वः सी॑द ॥२॥",
    "index": 50,
    "shloka_num": 2
  },
  {
    "text": "(६) ५० (१६८१) ॥इति शुक्लयजुःकाण्वसंहितायां एकोनत्रिंशोऽध्यायः ॥२९॥",
    "index": 51,
    "shloka_num": 29
  },
  {
    "text": "”",
    "index": 52,
    "shloka_num": null
  }
]
