[
  {
    "text": "७ त्रित आप्त्यः अग्निः । त्रिष्टुप् ।",
    "index": 0,
    "shloka_num": null
  },
  {
    "text": "अग्रे॑ बृ॒हन्नु॒षसा॑मू॒र्ध्वो अ॑स्थान्निर्जग॒न्वान्तम॑सो॒ ज्योति॒षागा॑त्  ।",
    "index": 1,
    "shloka_num": null
  },
  {
    "text": "अ॒ग्निर्भा॒नुना॒ रुश॑ता॒ स्वङ्ग॒ आ जा॒तो विश्वा॒ सद्मा॑न्यप्राः  ॥१॥",
    "index": 2,
    "shloka_num": 1
  },
  {
    "text": "स जा॒तो गर्भो॑ असि॒ रोद॑स्यो॒रग्ने॒ चारु॒र्विभृ॑त॒ ओष॑धीषु  ।",
    "index": 3,
    "shloka_num": null
  },
  {
    "text": "चि॒त्रः शिशु॒: परि॒ तमां॑स्य॒क्तून्प्र मा॒तृभ्यो॒ अधि॒ कनि॑क्रदद्गाः  ॥२॥",
    "index": 4,
    "shloka_num": 2
  },
  {
    "text": "विष्णु॑रि॒त्था प॑र॒मम॑स्य वि॒द्वाञ्जा॒तो बृ॒हन्न॒भि पा॑ति तृ॒तीय॑म्  ।",
    "index": 5,
    "shloka_num": null
  },
  {
    "text": "आ॒सा यद॑स्य॒ पयो॒ अक्र॑त॒ स्वं सचे॑तसो अ॒भ्य॑र्च॒न्त्यत्र॑  ॥३॥",
    "index": 6,
    "shloka_num": 3
  },
  {
    "text": "अत॑ उ त्वा पितु॒भृतो॒ जनि॑त्रीरन्ना॒वृधं॒ प्रति॑ चर॒न्त्यन्नै॑:  ।",
    "index": 7,
    "shloka_num": null
  },
  {
    "text": "ता ईं॒ प्रत्ये॑षि॒ पुन॑र॒न्यरू॑पा॒ असि॒ त्वं वि॒क्षु मानु॑षीषु॒ होता॑  ॥४॥",
    "index": 8,
    "shloka_num": 4
  },
  {
    "text": "होता॑रं चि॒त्रर॑थमध्व॒रस्य॑ य॒ज्ञस्य॑यज्ञस्य के॒तुं रुश॑न्तम्  ।",
    "index": 9,
    "shloka_num": null
  },
  {
    "text": "प्रत्य॑र्धिं दे॒वस्य॑देवस्य म॒ह्ना श्रि॒या त्व१ग्निमति॑थिं॒ जना॑नाम्  ॥५॥",
    "index": 10,
    "shloka_num": 5
  },
  {
    "text": "स तु वस्त्रा॒ण्यध॒ पेश॑नानि॒ वसा॑नो अ॒ग्निर्नाभा॑ पृथि॒व्याः  ।",
    "index": 11,
    "shloka_num": null
  },
  {
    "text": "अ॒रु॒षो जा॒तः प॒द इळा॑याः पु॒रोहि॑तो राजन्यक्षी॒ह दे॒वान्  ॥६॥",
    "index": 12,
    "shloka_num": 6
  },
  {
    "text": "आ हि द्यावा॑पृथि॒वी अ॑ग्न उ॒भे सदा॑ पु॒त्रो न मा॒तरा॑ त॒तन्थ॑  ।",
    "index": 13,
    "shloka_num": null
  },
  {
    "text": "प्र या॒ह्यच्छो॑श॒तो य॑वि॒ष्ठाऽथा व॑ह सहस्ये॒ह दे॒वान्  ॥७॥",
    "index": 14,
    "shloka_num": 7
  }
]
