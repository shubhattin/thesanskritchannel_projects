[
  {
    "text": "८ काश्यपोऽसितो देवलो वा  । पवमान: सोम:  । गायत्री  ।",
    "index": 0,
    "shloka_num": null
  },
  {
    "text": "प्र नि॒म्नेने॑व॒ सिन्ध॑वो॒ घ्नन्तो॑ वृ॒त्राणि॒ भूर्ण॑यः  । सोमा॑ असृग्रमा॒शव॑:  ॥१॥",
    "index": 1,
    "shloka_num": 1
  },
  {
    "text": "अ॒भि सु॑वा॒नास॒ इन्द॑वो वृ॒ष्टय॑: पृथि॒वीमि॑व  । इन्द्रं॒ सोमा॑सो अक्षरन्  ॥२॥",
    "index": 2,
    "shloka_num": 2
  },
  {
    "text": "अत्यू॑र्मिर्मत्स॒रो मद॒: सोम॑: प॒वित्रे॑ अर्षति  । वि॒घ्नन्रक्षां॑सि देव॒युः  ॥३॥",
    "index": 3,
    "shloka_num": 3
  },
  {
    "text": "आ क॒लशे॑षु धावति प॒वित्रे॒ परि॑ षिच्यते  । उ॒क्थैर्य॒ज्ञेषु॑ वर्धते  ॥४॥",
    "index": 4,
    "shloka_num": 4
  },
  {
    "text": "अति॒ त्री सो॑म रोच॒ना रोह॒न्न भ्रा॑जसे॒ दिव॑म्  । इ॒ष्णन्त्सूर्यं॒ न चो॑दयः  ॥५॥",
    "index": 5,
    "shloka_num": 5
  },
  {
    "text": "अ॒भि विप्रा॑ अनूषत मू॒र्धन्य॒ज्ञस्य॑ का॒रव॑:  । दधा॑ना॒श्चक्ष॑सि प्रि॒यम्  ॥६॥",
    "index": 6,
    "shloka_num": 6
  },
  {
    "text": "तमु॑ त्वा वा॒जिनं॒ नरो॑ धी॒भिर्विप्रा॑ अव॒स्यव॑:  । मृ॒जन्ति॑ दे॒वता॑तये  ॥७॥",
    "index": 7,
    "shloka_num": 7
  },
  {
    "text": "मधो॒र्धारा॒मनु॑ क्षर ती॒व्रः स॒धस्थ॒मास॑दः  । चारु॑ॠ॒ताय॑ पी॒तये॑  ॥८॥",
    "index": 8,
    "shloka_num": 8
  }
]
