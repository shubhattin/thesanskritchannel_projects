[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "चतुर्थम् दशकम्",
        "index": 2,
        "shloka_num": null
    },
    {
        "text": "अष्टाङ्ग योगः तत्सिद्धि प्रकारः च",
        "index": 3,
        "shloka_num": null
    },
    {
        "text": "कल्यतां मम कुरुष्व तावतीं कल्यते भवदुपासनं यया ।\nस्पष्टमष्टविधयोगचर्यया पुष्टयाशु तव तुष्टिमाप्नुयाम् ॥१॥",
        "index": 4,
        "shloka_num": 1
    },
    {
        "text": "ब्रह्मचर्यदृढतादिभिर्यमैराप्लवादिनियमैश्च पाविता: ।\nकुर्महे दृढममी सुखासनं पङ्कजाद्यमपि वा भवत्परा: ॥२॥",
        "index": 5,
        "shloka_num": 2
    },
    {
        "text": "तारमन्तरनुचिन्त्य सन्ततं प्राणवायुमभियम्य निर्मला: ।\nइन्द्रियाणि विषयादथापहृत्यास्महे भवदुपासनोन्मुखा: ॥३॥",
        "index": 6,
        "shloka_num": 3
    },
    {
        "text": "अस्फुटे वपुषि ते प्रयत्नतो धारयेम धिषणां मुहुर्मुहु: ।\nतेन भक्तिरसमन्तरार्द्रतामुद्वहेम भवदङ्घ्रिचिन्तका: ॥४॥",
        "index": 7,
        "shloka_num": 4
    },
    {
        "text": "विस्फुटावयवभेदसुन्दरं त्वद्वपु: सुचिरशीलनावशात् ।\nअश्रमं मनसि चिन्तयामहे ध्यानयोगनिरतास्त्वदाश्रयाः ॥५॥",
        "index": 8,
        "shloka_num": 5
    },
    {
        "text": "ध्यायतां सकलमूर्तिमीदृशीमुन्मिषन्मधुरताहृतात्मनाम् ।\nसान्द्रमोदरसरूपमान्तरं ब्रह्म रूपमयि तेऽवभासते ॥६॥",
        "index": 9,
        "shloka_num": 6
    },
    {
        "text": "तत्समास्वदनरूपिणीं स्थितिं त्वत्समाधिमयि विश्वनायक ।\nआश्रिता: पुनरत: परिच्युतावारभेमहि च धारणादिकम् ॥७॥",
        "index": 10,
        "shloka_num": 7
    },
    {
        "text": "इत्थमभ्यसननिर्भरोल्लसत्त्वत्परात्मसुखकल्पितोत्सवा: ।\nमुक्तभक्तकुलमौलितां गता: सञ्चरेम शुकनारदादिवत् ॥८॥",
        "index": 11,
        "shloka_num": 8
    },
    {
        "text": "त्वत्समाधिविजये तु य: पुनर्मङ्क्षु मोक्षरसिक: क्रमेण वा ।\nयोगवश्यमनिलं षडाश्रयैरुन्नयत्यज सुषुम्नया शनै: ॥९॥",
        "index": 12,
        "shloka_num": 9
    },
    {
        "text": "लिङ्गदेहमपि सन्त्यजन्नथो लीयते त्वयि परे निराग्रह: ।\nऊर्ध्वलोककुतुकी तु मूर्धत: सार्धमेव करणैर्निरीयते ॥१०॥",
        "index": 13,
        "shloka_num": 10
    },
    {
        "text": "अग्निवासरवलर्क्षपक्षगैरुत्तरायणजुषा च दैवतै: ।\nप्रापितो रविपदं भवत्परो मोदवान् ध्रुवपदान्तमीयते ॥११॥",
        "index": 14,
        "shloka_num": 11
    },
    {
        "text": "आस्थितोऽथ महरालये यदा शेषवक्त्रदहनोष्मणार्द्यते ।\nईयते भवदुपाश्रयस्तदा वेधस: पदमत: पुरैव वा ॥१२॥",
        "index": 15,
        "shloka_num": 12
    },
    {
        "text": "तत्र वा तव पदेऽथवा वसन् प्राकृतप्रलय एति मुक्तताम् ।\nस्वेच्छया खलु पुरा विमुच्यते संविभिद्य जगदण्डमोजसा ॥१३॥",
        "index": 16,
        "shloka_num": 13
    },
    {
        "text": "तस्य च क्षितिपयोमहोऽनिलद्योमहत्प्रकृतिसप्तकावृती: ।\nतत्तदात्मकतया विशन् सुखी याति ते पदमनावृतं विभो ॥१४॥",
        "index": 17,
        "shloka_num": 14
    },
    {
        "text": "अर्चिरादिगतिमीदृशीं व्रजन् विच्युतिं न भजते जगत्पते ।\nसच्चिदात्मक भवत् गुणोदयानुच्चरन्तमनिलेश पाहि माम् ॥१५॥",
        "index": 18,
        "shloka_num": 15
    }
]