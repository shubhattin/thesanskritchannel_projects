[
  {
    "text": "१५ गाथिनो विश्वामित्रः । अग्निः, १ ऋतवो वा । गायत्री ।",
    "index": 0,
    "shloka_num": null
  },
  {
    "text": "प्र वो॒ वाजा॑ अ॒भिद्य॑वो ह॒विष्म॑न्तो घृ॒ताच्या॑ । दे॒वाञ्जि॑गाति सुम्न॒युः ॥१॥",
    "index": 1,
    "shloka_num": 1
  },
  {
    "text": "ईळे॑ अ॒ग्निं वि॑प॒श्चितं॑ गि॒रा य॒ज्ञस्य॒ साध॑नम् । श्रु॒ष्टी॒वानं॑ धि॒तावा॑नम् ॥२॥",
    "index": 2,
    "shloka_num": 2
  },
  {
    "text": "अग्ने॑ श॒केम॑ ते व॒यं यमं॑ दे॒वस्य॑ वा॒जिन॑: । अति॒ द्वेषां॑सि तरेम ॥३॥",
    "index": 3,
    "shloka_num": 3
  },
  {
    "text": "स॒मि॒ध्यमा॑नो अध्व॒रे॒३ऽग्निः पा॑व॒क ईड्य॑: । शो॒चिष्के॑श॒स्तमी॑महे ॥४॥",
    "index": 4,
    "shloka_num": 4
  },
  {
    "text": "पृ॒थु॒पाजा॒ अम॑र्त्यो घृ॒तनि॑र्णि॒क् स्वा॑हुतः । अ॒ग्निर्य॒ज्ञस्य॑ हव्य॒वाट् ॥५॥",
    "index": 5,
    "shloka_num": 5
  },
  {
    "text": "तं स॒बाधो॑ य॒तस्रु॑च इ॒त्था धि॒या य॒ज्ञव॑न्तः । आ च॑क्रुर॒ग्निमू॒तये॑ ॥६॥",
    "index": 6,
    "shloka_num": 6
  },
  {
    "text": "होता॑ दे॒वो अम॑र्त्यः पु॒रस्ता॑देति मा॒यया॑ । वि॒दथा॑नि प्रचो॒दय॑न् ॥७॥",
    "index": 7,
    "shloka_num": 7
  },
  {
    "text": "वा॒जी वाजे॑षु धीयतेऽध्व॒रेषु॒ प्र णी॑यते । विप्रो॑ य॒ज्ञस्य॒ साध॑नः ॥८॥",
    "index": 8,
    "shloka_num": 8
  },
  {
    "text": "धि॒या च॑क्रे॒ वरे॑ण्यो भू॒तानां॒ गर्भ॒मा द॑धे । दक्ष॑स्य पि॒तरं॒ तना॑ ॥९॥",
    "index": 9,
    "shloka_num": 9
  },
  {
    "text": "नि त्वा॑ दधे॒ वरे॑ण्यं॒ दक्ष॑स्ये॒ळा स॑हस्कृत । अग्ने॑ सुदी॒तिमु॒शिज॑म् ॥१०॥ ॥",
    "index": 10,
    "shloka_num": null
  },
  {
    "text": "अ॒ग्निं य॒न्तुर॑म॒प्तुर॑मृ॒तस्य॒ योगे॑ व॒नुष॑: । विप्रा॒ वाजै॒: समि॑न्धते ॥११॥ ॥",
    "index": 11,
    "shloka_num": null
  },
  {
    "text": "ऊ॒र्जो नपा॑तमध्व॒रे दी॑दि॒वांस॒मुप॒ द्यवि॑ । अ॒ग्निमी॑ळे क॒विक्र॑तुम् ॥१२॥",
    "index": 12,
    "shloka_num": 12
  },
  {
    "text": "ई॒ळेन्यो॑ नम॒स्य॑स्ति॒रस्तमां॑सि दर्श॒तः । सम॒ग्निरि॑ध्यते॒ वृषा॑ ॥१३॥",
    "index": 13,
    "shloka_num": 13
  },
  {
    "text": "वृषो॑ अ॒ग्निः समि॑ध्य॒तेऽश्वो॒ न दे॑व॒वाह॑नः । तं ह॒विष्म॑न्त ईळते ॥१४॥",
    "index": 14,
    "shloka_num": 14
  },
  {
    "text": "वृष॑णं त्वा व॒यं वृ॑ष॒न् वृष॑ण॒: समि॑धीमहि । अग्ने॒ दीद्य॑तं बृ॒हत् ॥१५॥",
    "index": 15,
    "shloka_num": 15
  }
]
