[
  {
    "text": "१० वैरूपोऽष्टादंष्ट्रः । इन्द्रः । त्रिष्टुप् ।",
    "index": 0,
    "shloka_num": null
  },
  {
    "text": "मनी॑षिण॒: प्र भ॑रध्वं मनी॒षां यथा॑यथा म॒तय॒: सन्ति॑ नृ॒णाम्  ।",
    "index": 1,
    "shloka_num": null
  },
  {
    "text": "इन्द्रं॑ स॒त्यैरेर॑यामा कृ॒तेभि॒: स हि वी॒रो गि॑र्वण॒स्युर्विदा॑नः  ॥१॥",
    "index": 2,
    "shloka_num": 1
  },
  {
    "text": "ऋ॒तस्य॒ हि सद॑सो धी॒तिरद्यौ॒त्सं गा॑र्ष्टे॒यो वृ॑ष॒भो गोभि॑रानट्  ।",
    "index": 3,
    "shloka_num": null
  },
  {
    "text": "उद॑तिष्ठत्तवि॒षेणा॒ रवे॑ण म॒हान्ति॑ चि॒त्सं वि॑व्याचा॒ रजां॑सि  ॥२॥",
    "index": 4,
    "shloka_num": 2
  },
  {
    "text": "इन्द्र॒: किल॒ श्रुत्या॑ अ॒स्य वे॑द॒ स हि जि॒ष्णुः प॑थि॒कृत्सूर्या॑य  ।",
    "index": 5,
    "shloka_num": null
  },
  {
    "text": "आन्मेनां॑ कृ॒ण्वन्नच्यु॑तो॒ भुव॒द्गोः पति॑र्दि॒वः स॑न॒जा अप्र॑तीतः  ॥३॥",
    "index": 6,
    "shloka_num": 3
  },
  {
    "text": "इन्द्रो॑ म॒ह्ना म॑ह॒तो अ॑र्ण॒वस्य॑ व्र॒तामि॑ना॒दङ्गि॑रोभिर्गृणा॒नः  ।",
    "index": 7,
    "shloka_num": null
  },
  {
    "text": "पु॒रूणि॑ चि॒न्नि त॑ताना॒ रजां॑सि दा॒धार॒ यो ध॒रुणं॑ स॒त्यता॑ता  ॥४॥",
    "index": 8,
    "shloka_num": 4
  },
  {
    "text": "इन्द्रो॑ दि॒वः प्र॑ति॒मानं॑ पृथि॒व्या विश्वा॑ वेद॒ सव॑ना॒ हन्ति॒ शुष्ण॑म्  ।",
    "index": 9,
    "shloka_num": null
  },
  {
    "text": "म॒हीं चि॒द्द्यामात॑नो॒त्सूर्ये॑ण चा॒स्कम्भ॑ चि॒त्कम्भ॑नेन॒ स्कभी॑यान्  ॥५॥",
    "index": 10,
    "shloka_num": 5
  },
  {
    "text": "वज्रे॑ण॒ हि वृ॑त्र॒हा वृ॒त्रमस्त॒रदे॑वस्य॒ शूशु॑वानस्य मा॒याः  ।",
    "index": 11,
    "shloka_num": null
  },
  {
    "text": "वि धृ॑ष्णो॒ अत्र॑ धृष॒ता ज॑घ॒न्थाऽथा॑भवो मघवन्बा॒ह्वो॑जाः  ॥६॥",
    "index": 12,
    "shloka_num": 6
  },
  {
    "text": "सच॑न्त॒ यदु॒षस॒: सूर्ये॑ण चि॒त्राम॑स्य के॒तवो॒ राम॑विन्दन्  ।",
    "index": 13,
    "shloka_num": null
  },
  {
    "text": "आ यन्नक्ष॑त्रं॒ ददृ॑शे दि॒वो न पुन॑र्य॒तो नकि॑र॒द्धा नु वे॑द  ॥७॥",
    "index": 14,
    "shloka_num": 7
  },
  {
    "text": "दू॒रं किल॑ प्रथ॒मा ज॑ग्मुरासा॒मिन्द्र॑स्य॒ याः प्र॑स॒वे स॒स्रुराप॑:  ।",
    "index": 15,
    "shloka_num": null
  },
  {
    "text": "क्व॑ स्वि॒दग्रं॒ क्व॑ बु॒ध्न आ॑सा॒मापो॒ मध्यं॒ क्व॑ वो नू॒नमन्त॑:  ॥८॥",
    "index": 16,
    "shloka_num": 8
  },
  {
    "text": "सृ॒जः सिन्धूँ॒रहि॑ना जग्रसा॒नाँ आदिदे॒ताः प्र वि॑विज्रे ज॒वेन॑  ।",
    "index": 17,
    "shloka_num": null
  },
  {
    "text": "मुमु॑क्षमाणा उ॒त या मु॑मु॒च्रेऽधेदे॒ता न र॑मन्ते॒ निति॑क्ताः  ॥९॥",
    "index": 18,
    "shloka_num": 9
  },
  {
    "text": "स॒ध्रीची॒: सिन्धु॑मुश॒तीरि॑वायन्त्स॒नाज्जा॒र आ॑रि॒तः पू॒र्भिदा॑साम्  ।",
    "index": 19,
    "shloka_num": null
  },
  {
    "text": "अस्त॒मा ते॒ पार्थि॑वा॒ वसू॑न्य॒स्मे ज॑ग्मुः सू॒नृता॑ इन्द्र पू॒र्वीः  ॥१०॥",
    "index": 20,
    "shloka_num": 10
  }
]
