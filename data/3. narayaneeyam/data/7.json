[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "सप्तमम् दशकम्",
        "index": 2,
        "shloka_num": null
    },
    {
        "text": "ब्रह्मणः तपः वैकुण्ठ दर्शनं च",
        "index": 3,
        "shloka_num": null
    },
    {
        "text": "एवं देव चतुर्दशात्मकजगद्रूपेण जात: पुनः\nतस्योर्ध्वं खलु सत्यलोकनिलये जातोऽसि धाता स्वयम् ।\nयं शंसन्ति हिरण्यगर्भमखिलत्रैलोक्यजीवात्मकं\nयोऽभूत् स्फीतरजोविकारविकसन्नानासिसृक्षारस: ॥१॥",
        "index": 4,
        "shloka_num": 1
    },
    {
        "text": "सोऽयं विश्वविसर्गदत्तहृदय: सम्पश्यमान: स्वयं\nबोधं खल्वनवाप्य विश्वविषयं चिन्ताकुलस्तस्थिवान् ।\nतावत्त्वं जगतां पते तप तपेत्येवं हि वैहायसीं\nवाणीमेनमशिश्रव: श्रुतिसुखां कुर्वंस्तप:प्रेरणाम् ॥२॥",
        "index": 5,
        "shloka_num": 2
    },
    {
        "text": "कोऽसौ मामवदत् पुमानिति जलापूर्णे जगन्मण्डले\nदिक्षूद्वीक्ष्य किमप्यनीक्षितवता वाक्यार्थमुत्पश्यता ।\nदिव्यं वर्षसहस्रमात्ततपसा तेन त्वमाराधितः\nतस्मै दर्शितवानसि स्वनिलयं वैकुण्ठमेकाद्भुतम् ॥३॥",
        "index": 6,
        "shloka_num": 3
    },
    {
        "text": "माया यत्र कदापि नो विकुरुते भाते जगद्भ्यो बहि:\nशोकक्रोधविमोहसाध्वसमुखा भावास्तु दूरं गता: ।\nसान्द्रानन्दझरी च यत्र परमज्योति:प्रकाशात्मके\nतत्ते धाम विभावितं विजयते वैकुण्ठरूपं विभो ॥४॥",
        "index": 7,
        "shloka_num": 4
    },
    {
        "text": "यस्मिन्नाम चतुर्भुजा हरिमणिश्यामावदातत्विषो\nनानाभूषणरत्नदीपितदिशो राजद्विमानालया: ।\nभक्तिप्राप्ततथाविधोन्नतपदा दीव्यन्ति दिव्या जनाः\nतत्ते धाम निरस्तसर्वशमलं वैकुण्ठरूपं जयेत् ॥५॥",
        "index": 8,
        "shloka_num": 5
    },
    {
        "text": "नानादिव्यवधूजनैरभिवृता विद्युल्लतातुल्यया\nविश्वोन्मादनहृद्यगात्रलतया विद्योतिताशान्तरा ।\nत्वत्पादांबुजसौरभैककुतुकाल्लक्ष्मी: स्वयं लक्ष्यते\nयस्मिन् विस्मयनीयदिव्यविभवं तत्ते पदं देहि मे ॥६॥",
        "index": 9,
        "shloka_num": 6
    },
    {
        "text": "तत्रैवं प्रतिदर्शिते निजपदे रत्नासनाध्यासितं\nभास्वत्कोटिलसत्किरीटकटकाद्याकल्पदीप्राकृति ।\nश्रीवत्साङ्कितमात्तकौस्तुभमणिच्छायारुणं कारणं\nविश्वेषां तव रूपमैक्षत विधिस्तत्ते विभो भातु मे ॥७॥",
        "index": 10,
        "shloka_num": 7
    },
    {
        "text": "कालांभोदकलायकोमलरुचीचक्रेण चक्रं दिशाम्\nआवृण्वानमुदारमन्दहसितस्यन्दप्रसन्नाननम् ।\nराजत्कम्बुगदारिपङ्कजधरश्रीमद्भुजामण्डलं\nस्रष्टुस्तुष्टिकरं वपुस्तव विभो मद्रोगमुद्वासयेत् ॥८॥",
        "index": 11,
        "shloka_num": 8
    },
    {
        "text": "दृष्ट्वा सम्भृतसम्भ्रम: कमलभूस्त्वत्पादपाथोरुहे\nहर्षावेशवशंवदो निपतित: प्रीत्या कृतार्थीभवन् ।\nजानास्येव मनीषितं मम विभो ज्ञानं तदापादय\nद्वैताद्वैतभवत्स्वरूपपरमित्याचष्ट तं त्वां भजे ॥९॥",
        "index": 12,
        "shloka_num": 9
    },
    {
        "text": "आताम्रे चरणे विनम्रमथ तं हस्तेन हस्ते स्पृशन्\nबोधस्ते भविता न सर्गविधिभिर्बन्धोऽपि सञ्जायते ।\nइत्याभाष्य गिरं प्रतोष्य नितरां तच्चित्तगूढ: स्वयं\nसृष्टौ तं समुदैरय: स भगवन्नुल्लासयोल्लाघताम् ॥१०॥",
        "index": 13,
        "shloka_num": 10
    }
]