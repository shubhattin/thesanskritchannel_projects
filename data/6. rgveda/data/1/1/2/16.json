[
  {
    "text": "९ गृत्समद (आङ्गिरसः शौनहोत्रः पश्चाद्) भार्गवः शौनकः । इन्द्रः । जगती, ९ त्रिष्टुप् ।",
    "index": 0,
    "shloka_num": null
  },
  {
    "text": "प्र व॑: स॒तां ज्येष्ठ॑तमाय सुष्टु॒तिम॒ग्नावि॑व समिधा॒ने ह॒विर्भ॑रे  ।",
    "index": 1,
    "shloka_num": null
  },
  {
    "text": "इन्द्र॑मजु॒र्यं ज॒रय॑न्तमुक्षि॒तं स॒नाद् युवा॑न॒मव॑से हवामहे  ॥१॥",
    "index": 2,
    "shloka_num": 1
  },
  {
    "text": "यस्मा॒दिन्द्रा॑द् बृह॒तः किं च॒नेमृ॒ते विश्वा॑न्यस्मि॒न् त्संभृ॒ताधि॑ वी॒र्या॑  ।",
    "index": 3,
    "shloka_num": null
  },
  {
    "text": "ज॒ठरे॒ सोमं॑ त॒न्वी॒३ सहो॒ महो॒ हस्ते॒ वज्रं॒ भर॑ति शी॒र्षणि॒ क्रतु॑म्  ॥२॥",
    "index": 4,
    "shloka_num": 2
  },
  {
    "text": "न क्षो॒णीभ्यां॑ परि॒भ्वे॑ त इन्द्रि॒यं न स॑मु॒द्रैः पर्व॑तैरिन्द्र ते॒ रथ॑:  ।",
    "index": 5,
    "shloka_num": null
  },
  {
    "text": "न ते॒ वज्र॒मन्व॑श्नोति॒ कश्च॒न यदा॒शुभि॒: पत॑सि॒ योज॑ना पु॒रु  ॥३॥",
    "index": 6,
    "shloka_num": 3
  },
  {
    "text": "विश्वे॒ ह्य॑स्मै यज॒ताय॑ धृ॒ष्णवे॒ क्रतुं॒ भर॑न्ति वृष॒भाय॒ सश्च॑ते  ।",
    "index": 7,
    "shloka_num": null
  },
  {
    "text": "वृषा॑ यजस्व ह॒विषा॑ वि॒दुष्ट॑र॒: पिबे॑न्द्र॒ सोमं॑ वृष॒भेण॑ भा॒नुना॑  ॥४॥",
    "index": 8,
    "shloka_num": 4
  },
  {
    "text": "वृष्ण॒: कोश॑: पवते॒ मध्व॑ ऊ॒र्मिर्वृ॑ष॒भान्ना॑य वृष॒भाय॒ पात॑वे  ।",
    "index": 9,
    "shloka_num": null
  },
  {
    "text": "वृष॑णाध्व॒र्यू वृ॑ष॒भासो॒ अद्र॑यो॒ वृष॑णं॒ सोमं॑ वृष॒भाय॑ सुष्वति  ॥५॥",
    "index": 10,
    "shloka_num": 5
  },
  {
    "text": "वृषा॑ ते॒ वज्र॑ उ॒त ते॒ वृषा॒ रथो॒ वृष॑णा॒ हरी॑ वृष॒भाण्यायु॑धा  ।",
    "index": 11,
    "shloka_num": null
  },
  {
    "text": "वृष्णो॒ मद॑स्य वृषभ॒ त्वमी॑शिष॒ इन्द्र॒ सोम॑स्य वृष॒भस्य॑ तृप्णुहि  ॥६॥",
    "index": 12,
    "shloka_num": 6
  },
  {
    "text": "प्र ते॒ नावं॒ न सम॑ने वच॒स्युवं॒ ब्रह्म॑णा यामि॒ सव॑नेषु॒ दाधृ॑षिः  ।",
    "index": 13,
    "shloka_num": null
  },
  {
    "text": "कु॒विन्नो॑ अ॒स्य वच॑सो नि॒बोधि॑ष॒दिन्द्र॒मुत्सं॒ न वसु॑नः सिचामहे  ॥७॥",
    "index": 14,
    "shloka_num": 7
  },
  {
    "text": "पु॒रा स॑म्बा॒धाद॒भ्या व॑वृत्स्व नो धे॒नुर्न व॒त्सं यव॑सस्य पि॒प्युषी॑  ।",
    "index": 15,
    "shloka_num": null
  },
  {
    "text": "स॒कृत्सु ते॑ सुम॒तिभि॑: शतक्रतो॒ सं पत्नी॑भि॒र्न वृष॑णो नसीमहि  ॥८॥",
    "index": 16,
    "shloka_num": 8
  },
  {
    "text": "नू॒नं सा ते॒ प्रति॒ वरं॑ जरि॒त्रे दु॑ही॒यदि॑न्द्र॒ दक्षि॑णा म॒घोनी॑  ।",
    "index": 17,
    "shloka_num": null
  },
  {
    "text": "शिक्षा॑ स्तो॒तृभ्यो॒ माति॑ ध॒ग्भगो॑ नो बृ॒हद् व॑देम वि॒दथे॑ सु॒वीरा॑:  ॥९॥",
    "index": 18,
    "shloka_num": 9
  }
]
