[
  {
    "text": "१५ ऋजिश्वा भारद्वाज: । विश्वे देवा: ।त्रिष्टुप् , १५ शक्वरी ।",
    "index": 0,
    "shloka_num": null
  },
  {
    "text": "स्तु॒षे जनं॑ सुव्र॒तं नव्य॑सीभिर्गी॒र्भिर्मि॒त्रावरु॑णा सुम्न॒यन्ता॑ ।",
    "index": 1,
    "shloka_num": null
  },
  {
    "text": "त आ ग॑मन्तु॒ त इ॒ह श्रु॑वन्तु सुक्ष॒त्रासो॒ वरु॑णो मि॒त्रो अ॒ग्निः ॥१॥",
    "index": 2,
    "shloka_num": 1
  },
  {
    "text": "वि॒शोवि॑श॒ ईड्य॑मध्व॒रेष्वदृ॑प्तक्रतुमर॒तिं यु॑व॒त्योः ।",
    "index": 3,
    "shloka_num": null
  },
  {
    "text": "दि॒वः शिशुं॒ सह॑सः सू॒नुम॒ग्निं य॒ज्ञस्य॑ के॒तुम॑रु॒षं यज॑ध्यै ॥२॥",
    "index": 4,
    "shloka_num": 2
  },
  {
    "text": "अ॒रु॒षस्य॑ दुहि॒तरा॒ विरू॑पे॒ स्तृभि॑र॒न्या पि॑पि॒शे सूरो॑ अ॒न्या ।",
    "index": 5,
    "shloka_num": null
  },
  {
    "text": "मि॒थ॒स्तुरा॑ वि॒चर॑न्ती पाव॒के मन्म॑ श्रु॒तं न॑क्षत ऋ॒च्यमा॑ने ॥३॥",
    "index": 6,
    "shloka_num": 3
  },
  {
    "text": "प्र वा॒युमच्छा॑ बृह॒ती म॑नी॒षा बृ॒हद्र॑यिं वि॒श्ववा॑रं रथ॒प्राम् ।",
    "index": 7,
    "shloka_num": null
  },
  {
    "text": "द्यु॒तद्या॑मा नि॒युत॒: पत्य॑मानः क॒विः क॒विमि॑यक्षसि प्रयज्यो ॥४॥",
    "index": 8,
    "shloka_num": 4
  },
  {
    "text": "स मे॒ वपु॑श्छदयद॒श्विनो॒र्यो रथो॑ वि॒रुक्मा॒न्मन॑सा युजा॒नः ।",
    "index": 9,
    "shloka_num": null
  },
  {
    "text": "येन॑ नरा नासत्येष॒यध्यै॑ व॒र्तिर्या॒थस्तन॑याय॒ त्मने॑ च ॥५॥",
    "index": 10,
    "shloka_num": 5
  },
  {
    "text": "पर्ज॑न्यवाता वृषभा पृथि॒व्याः पुरी॑षाणि जिन्वत॒मप्या॑नि ।",
    "index": 11,
    "shloka_num": null
  },
  {
    "text": "सत्य॑श्रुतः कवयो॒ यस्य॑ गी॒र्भिर्जग॑तः स्थात॒र्जग॒दा कृ॑णुध्वम् ॥६॥",
    "index": 12,
    "shloka_num": 6
  },
  {
    "text": "पावी॑रवी क॒न्या॑ चि॒त्रायु॒: सर॑स्वती वी॒रप॑त्नी॒ धियं॑ धात् ।",
    "index": 13,
    "shloka_num": null
  },
  {
    "text": "ग्नाभि॒रच्छि॑द्रं शर॒णं स॒जोषा॑ दुरा॒धर्षं॑ गृण॒ते शर्म॑ यंसत् ॥७॥",
    "index": 14,
    "shloka_num": 7
  },
  {
    "text": "प॒थस्प॑थ॒: परि॑पतिं वच॒स्या कामे॑न कृ॒तो अ॒भ्या॑नळ॒र्कम् ।",
    "index": 15,
    "shloka_num": null
  },
  {
    "text": "स नो॑ रासच्छु॒रुध॑श्च॒न्द्राग्रा॒ धियं॑धियं सीषधाति॒ प्र पू॒षा ॥८॥",
    "index": 16,
    "shloka_num": 8
  },
  {
    "text": "प्र॒थ॒म॒भाजं॑ य॒शसं॑ वयो॒धां सु॑पा॒णिं दे॒वं सु॒गभ॑स्ति॒मृभ्व॑म् ।",
    "index": 17,
    "shloka_num": null
  },
  {
    "text": "होता॑ यक्षद्यज॒तं प॒स्त्या॑नाम॒ग्निस्त्वष्टा॑रं सु॒हवं॑ वि॒भावा॑ ॥९॥",
    "index": 18,
    "shloka_num": 9
  },
  {
    "text": "भुव॑नस्य पि॒तरं॑ गी॒र्भिरा॒भी रु॒द्रं दिवा॑ व॒र्धया॑ रु॒द्रम॒क्तौ ।",
    "index": 19,
    "shloka_num": null
  },
  {
    "text": "बृ॒हन्त॑मृ॒ष्वम॒जरं॑ सुषु॒म्नमृध॑ग्घुवेम क॒विने॑षि॒तास॑: ॥१०॥",
    "index": 20,
    "shloka_num": 10
  },
  {
    "text": "आ यु॑वानः कवयो यज्ञियासो॒ मरु॑तो ग॒न्त गृ॑ण॒तो व॑र॒स्याम् ।",
    "index": 21,
    "shloka_num": null
  },
  {
    "text": "अ॒चि॒त्रं चि॒द्धि जिन्व॑था वृ॒धन्त॑ इ॒त्था नक्ष॑न्तो नरो अङ्गिर॒स्वत् ॥११॥",
    "index": 22,
    "shloka_num": 11
  },
  {
    "text": "प्र वी॒राय॒ प्र त॒वसे॑ तु॒रायाऽजा॑ यू॒थेव॑ पशु॒रक्षि॒रस्त॑म् ।",
    "index": 23,
    "shloka_num": null
  },
  {
    "text": "स पि॑स्पृशति त॒न्वि॑ श्रु॒तस्य॒ स्तृभि॒र्न नाकं॑ वच॒नस्य॒ विप॑: ॥१२॥",
    "index": 24,
    "shloka_num": 12
  },
  {
    "text": "यो रजां॑सि विम॒मे पार्थि॑वानि॒ त्रिश्चि॒द्विष्णु॒र्मन॑वे बाधि॒ताय॑ ।",
    "index": 25,
    "shloka_num": null
  },
  {
    "text": "तस्य॑ ते॒ शर्म॑न्नुपद॒द्यमा॑ने रा॒या म॑देम त॒न्वा॒३ तना॑ च ॥१३॥",
    "index": 26,
    "shloka_num": 13
  },
  {
    "text": "तन्नोऽहि॑र्बु॒ध्न्यो॑ अ॒द्भिर॒र्कैस्तत्पर्व॑त॒स्तत्स॑वि॒ता चनो॑ धात् ।",
    "index": 27,
    "shloka_num": null
  },
  {
    "text": "तदोष॑धीभिर॒भि रा॑ति॒षाचो॒ भग॒: पुरं॑धिर्जिन्वतु॒ प्र रा॒ये ॥१४॥",
    "index": 28,
    "shloka_num": 14
  },
  {
    "text": "नू नो॑ र॒यिं र॒थ्यं॑ चर्षणि॒प्रां पु॑रु॒वीरं॑ म॒ह ऋ॒तस्य॑ गो॒पाम् ।",
    "index": 29,
    "shloka_num": null
  },
  {
    "text": "क्षयं॑ दाता॒जरं॒ येन॒ जना॒न्त्स्पृधो॒ अदे॑वीर॒भि च॒ क्रमा॑म॒ विश॒ आदे॑वीर॒भ्य१श्नवा॑म ॥१५॥",
    "index": 30,
    "shloka_num": 15
  }
]
