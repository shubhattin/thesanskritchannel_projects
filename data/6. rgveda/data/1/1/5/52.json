[
  {
    "text": "१७ श्यावाश्व आत्रेयः । मरुतः । अनुष्टुप्, ६, १६-१७ पङ्क्तिः ।",
    "index": 0,
    "shloka_num": null
  },
  {
    "text": "प्र श्या॑वाश्व धृष्णु॒यार्चा॑ म॒रुद्भि॒ॠक्व॑भिः ।",
    "index": 1,
    "shloka_num": null
  },
  {
    "text": "ये अ॑द्रो॒घम॑नुष्व॒धं श्रवो॒ मद॑न्ति य॒ज्ञिया॑: ॥१॥",
    "index": 2,
    "shloka_num": 1
  },
  {
    "text": "ते हि स्थि॒रस्य॒ शव॑स॒: सखा॑य॒: सन्ति॑ धृष्णु॒या ।",
    "index": 3,
    "shloka_num": null
  },
  {
    "text": "ते याम॒न्ना धृ॑ष॒द्विन॒स्त्मना॑ पान्ति॒ शश्व॑तः ॥२॥",
    "index": 4,
    "shloka_num": 2
  },
  {
    "text": "ते स्य॒न्द्रासो॒ नोक्षणोऽति॑ ष्कन्दन्ति॒ शर्व॑रीः ।",
    "index": 5,
    "shloka_num": null
  },
  {
    "text": "म॒रुता॒मधा॒ महो॑ दि॒वि क्ष॒मा च॑ मन्महे ॥३॥",
    "index": 6,
    "shloka_num": 3
  },
  {
    "text": "म॒रुत्सु॑ वो दधीमहि॒ स्तोमं॑ य॒ज्ञं च॑ धृष्णु॒या ।",
    "index": 7,
    "shloka_num": null
  },
  {
    "text": "विश्वे॒ ये मानु॑षा यु॒गा पान्ति॒ मर्त्यं॑ रि॒षः ॥४॥",
    "index": 8,
    "shloka_num": 4
  },
  {
    "text": "अर्ह॑न्तो॒ ये सु॒दान॑वो॒ नरो॒ असा॑मिशवसः ।",
    "index": 9,
    "shloka_num": null
  },
  {
    "text": "प्र य॒ज्ञं य॒ज्ञिये॑भ्यो दि॒वो अ॑र्चा म॒रुद्भ्य॑: ॥५॥",
    "index": 10,
    "shloka_num": 5
  },
  {
    "text": "आ रु॒क्मैरा यु॒धा नर॑ ऋ॒ष्वा ऋ॒ष्टीर॑सृक्षत ।",
    "index": 11,
    "shloka_num": null
  },
  {
    "text": "अन्वे॑नाँ॒ अह॑ वि॒द्युतो॑ म॒रुतो॒ जज्झ॑तीरिव भा॒नुर॑र्त॒ त्मना॑ दि॒वः ॥६॥",
    "index": 12,
    "shloka_num": 6
  },
  {
    "text": "ये वा॑वृ॒धन्त॒ पार्थि॑वा॒ य उ॒राव॒न्तरि॑क्ष॒ आ ।",
    "index": 13,
    "shloka_num": null
  },
  {
    "text": "वृ॒जने॑ वा न॒दीनां॑ स॒धस्थे॑ वा म॒हो दि॒वः ॥७॥",
    "index": 14,
    "shloka_num": 7
  },
  {
    "text": "शर्धो॒ मारु॑त॒मुच्छं॑स स॒त्यश॑वस॒मृभ्व॑सम् ।",
    "index": 15,
    "shloka_num": null
  },
  {
    "text": "उ॒त स्म॒ ते शु॒भे नर॒: प्र स्य॒न्द्रा यु॑जत॒ त्मना॑ ॥८॥",
    "index": 16,
    "shloka_num": 8
  },
  {
    "text": "उ॒त स्म॒ ते परु॑ष्ण्या॒मूर्णा॑ वसत शु॒न्ध्यव॑: ।",
    "index": 17,
    "shloka_num": null
  },
  {
    "text": "उ॒त प॒व्या रथा॑ना॒मद्रिं॑ भिन्द॒न्त्योज॑सा ॥९॥",
    "index": 18,
    "shloka_num": 9
  },
  {
    "text": "आप॑थयो॒ विप॑थ॒योऽन्त॑स्पथा॒ अनु॑पथाः ।",
    "index": 19,
    "shloka_num": null
  },
  {
    "text": "ए॒तेभि॒र्मह्यं॒ नाम॑भिर्य॒ज्ञं वि॑ष्टा॒र ओ॑हते ॥१०॥",
    "index": 20,
    "shloka_num": 10
  },
  {
    "text": "अधा॒ नरो॒ न्यो॑ह॒तेऽधा॑ नि॒युत॑ ओहते ।",
    "index": 21,
    "shloka_num": null
  },
  {
    "text": "अधा॒ पारा॑वता॒ इति॑ चि॒त्रा रू॒पाणि॒ दर्श्या॑ ॥११॥",
    "index": 22,
    "shloka_num": 11
  },
  {
    "text": "छ॒न्द॒:स्तुभ॑: कुभ॒न्यव॒ उत्स॒मा की॒रिणो॑ नृतुः ।",
    "index": 23,
    "shloka_num": null
  },
  {
    "text": "ते मे॒ के चि॒न्न ता॒यव॒ ऊमा॑ आसन् दृ॒शि त्वि॒षे ॥१२॥",
    "index": 24,
    "shloka_num": 12
  },
  {
    "text": "य ऋ॒ष्वा ऋ॒ष्टिवि॑द्युतः क॒वय॒: सन्ति॑ वे॒धस॑: ।",
    "index": 25,
    "shloka_num": null
  },
  {
    "text": "तमृ॑षे॒ मारु॑तं ग॒णं न॑म॒स्या र॒मया॑ गि॒रा ॥१३॥",
    "index": 26,
    "shloka_num": 13
  },
  {
    "text": "अच्छ॑ ऋषे॒ मारु॑तं ग॒णं दा॒ना मि॒त्रं न यो॒षणा॑ ।",
    "index": 27,
    "shloka_num": null
  },
  {
    "text": "दि॒वो वा॑ धृष्णव॒ ओज॑सा स्तु॒ता धी॒भिरि॑षण्यत ॥१४॥",
    "index": 28,
    "shloka_num": 14
  },
  {
    "text": "नू म॑न्वा॒न ए॑षां दे॒वाँ अच्छा॒ न व॒क्षणा॑ ।",
    "index": 29,
    "shloka_num": null
  },
  {
    "text": "दा॒ना स॑चेत सू॒रिभि॒र्याम॑श्रुतेभिर॒ञ्जिभि॑: ॥१५॥",
    "index": 30,
    "shloka_num": 15
  },
  {
    "text": "प्र ये मे॑ बन्ध्वे॒षे गां वोच॑न्त सू॒रय॒: पृश्निं॑ वोचन्त मा॒तर॑म् ।",
    "index": 31,
    "shloka_num": null
  },
  {
    "text": "अधा॑ पि॒तर॑मि॒ष्मिणं॑ रु॒द्रं वो॑चन्त॒ शिक्व॑सः ॥१६॥",
    "index": 32,
    "shloka_num": 16
  },
  {
    "text": "स॒प्त मे॑ स॒प्त शा॒किन॒ एक॑मेका श॒ता द॑दुः ।",
    "index": 33,
    "shloka_num": null
  },
  {
    "text": "य॒मुना॑या॒मधि॑ श्रु॒तमुद् राधो॒ गव्यं॑ मृजे॒ नि राधो॒ अश्व्यं॑ मृजे ॥१७॥",
    "index": 34,
    "shloka_num": 17
  }
]
