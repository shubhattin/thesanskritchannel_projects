[
  {
    "text": "अ॒स्याजरा॑सो द॒माम॒रित्रा॑ अ॒र्चद्धू॑मासो अ॒ग्नयः॑ पाव॒काः ।\nश्वि॒ती॒चयः॑ श्वा॒त्रासो॑ भुर॒ण्यवो॑ वन॒र्षदो॑ वा॒यवो॒ न सोमाः॑ ॥१॥",
    "index": 1,
    "shloka_num": 1
  },
  {
    "text": "हर॑यो धू॒मके॑तवो॒ वात॑जूता॒ उप॒ द्यवि॑ ।\nयत॑न्ते॒ वृथ॑ग॒ग्नयः॑ ॥२॥",
    "index": 2,
    "shloka_num": 2
  },
  {
    "text": "यजा॑ नो मि॒त्रावरु॑णा॒ यजा॑ दे॒वाँ२ ऋ॒तं बृ॒हत् ।\nअग्ने॒ यक्षि॒ स्वं दम॑म् ॥३॥",
    "index": 3,
    "shloka_num": 3
  },
  {
    "text": "यु॒क्ष्वा हि दे॑व॒हूत॑माँ॒२ अश्वाँ॑२ अग्ने र॒थीरि॑व ।\nनि होता॑ पू॒र्व्यः स॑दः ॥४॥",
    "index": 4,
    "shloka_num": 4
  },
  {
    "text": "द्वे विरू॑पे चरतः॒ स्वर्थे॑ अ॒न्याऽन्या॑ व॒त्समुप॑ धापयेते ।\nहरि॑र॒न्यस्यां॒ भव॑ति स्व॒धावा॑ञ्छु॒क्रो अ॒न्यस्यां॑ ददृशे सु॒वर्चाः॑ ॥५॥",
    "index": 5,
    "shloka_num": 5
  },
  {
    "text": "अ॒यमि॒ह प्र॑थ॒मो धा॑यि धा॒तृभि॒र्होता॒ यजि॑ष्ठो अध्व॒रेष्वीड्यः॑ ।\nयमप्न॑वानो॒ भृग॑वो विरुरु॒चुर्वने॑षु चि॒त्रं वि॒भ्वं॒ वि॒शे-वि॑शे ॥६॥",
    "index": 6,
    "shloka_num": 6
  },
  {
    "text": "त्रीणि॑ श॒ता त्री स॒हस्रा॑ण्य॒ग्निं त्रि॒ᳪशच्च॑ दे॒वा नव॑ चासपर्यन् ।\nऔक्ष॑न् घृ॒तैरस्तृ॑णन् ब॒र्हिर॑स्मा॒ आदिद्धोता॑रं॒ न्य॒सादयन्त ॥७॥",
    "index": 7,
    "shloka_num": 7
  },
  {
    "text": "मू॒र्धानं॑ दि॒वो अ॑र॒तिं पृ॑थि॒व्या वै॑श्वान॒रमृ॒त आ जा॒तम॒ग्निम् ।\nक॒विᳪ स॒म्राज॒मति॑थिं॒ जना॑नामा॒सन्ना पात्रं॑ जनयन्त दे॒वाः ॥८॥",
    "index": 8,
    "shloka_num": 8
  },
  {
    "text": "अ॒ग्निर्वृ॒त्राणि॑ जङ्घनद्द्रविण॒स्युर्वि॑प॒न्यया॑ ।\nसमि॑द्धः शु॒क्र आहु॑तः ॥९॥",
    "index": 9,
    "shloka_num": 9
  },
  {
    "text": "विश्वे॑भिः सो॒म्यं मध्वग्न॒ इन्द्रे॑ण वा॒युना॑ ।\nपिबा॑ मि॒त्रस्य॒ धाम॑भिः ॥१०॥",
    "index": 10,
    "shloka_num": 10
  },
  {
    "text": "आ यदि॒षे नृ॒पतिं॒ तेज॒ आन॒ट् शुचि॒ रेतो॒ निषि॑क्तं॒ द्यौर॒भीके॑ ।\nअ॒ग्निः शर्ध॑मनव॒द्यं युवा॑नᳪ स्वा॒ध्यं॒ जनयत् सू॒दय॑च्च ॥११॥",
    "index": 11,
    "shloka_num": 11
  },
  {
    "text": "अग्ने॒ शर्ध॑ मह॒ते सौ॑भगाय॒ तव॑ द्यु॒म्नान्यु॑त्त॒मानि॑ सन्तु ।\nसं जा॑स्प॒त्यᳪ सु॒यम॒मा कृ॑णुष्व शत्रूय॒ताम॒भि ति॑ष्ठा॒ महा॑ᳪसि ॥१२॥",
    "index": 12,
    "shloka_num": 12
  },
  {
    "text": "त्वाᳪ हि म॒न्द्रत॑ममर्कशो॒कैर्व॑वृ॒महे॒ महि॑ नः॒ श्रोष्य॑ग्ने ।\nइन्द्रं॒ न त्वा॒ शव॑सा दे॒वता॑ वा॒युं पृ॑णन्ति॒ राध॑सा॒ नृत॑माः ॥१३॥",
    "index": 13,
    "shloka_num": 13
  },
  {
    "text": "त्वे अ॑ग्ने स्वाहुत प्रि॒यासः॑ सन्तु सू॒रयः॑ ।\nय॒न्तारो॒ ये म॒घवा॑नो॒ जना॑नामू॒र्वान् दय॑न्त॒ गोना॑म् ॥१४॥",
    "index": 14,
    "shloka_num": 14
  },
  {
    "text": "श्रु॒धि श्रु॑त्कर्ण॒ वह्नि॑भिर्दे॒वैर॑ग्ने स॒याव॑भिः ।\nआ सी॑दन्तु ब॒र्हिषि॑ मि॒त्रो अ॑र्य॒मा प्रा॑त॒र्यावा॑णो अध्व॒रम् ॥१५॥",
    "index": 15,
    "shloka_num": 15
  },
  {
    "text": "विश्वे॑षा॒मदि॑तिर्य॒ज्ञिया॑नां॒ विश्वे॑षा॒मति॑थि॒र्मानु॑षाणाम् ।\nअ॒ग्निर्दे॒वाना॒मव॑ आवृणा॒नः सु॑मृडी॒को भ॑वतु जा॒तवे॑दाः ॥१६॥",
    "index": 16,
    "shloka_num": 16
  },
  {
    "text": "म॒हो अ॒ग्नेः स॑मिधा॒नस्य॒ शर्म॒ण्यना॑गा मि॒त्रे वरु॑णे स्व॒स्तये॑ ।\nश्रेष्ठे॑ स्याम सवि॒तुः सवी॑मनि॒ तद्दे॒वाना॒मवो॑ अ॒द्या वृ॑णीमहे ॥१७॥",
    "index": 17,
    "shloka_num": 17
  },
  {
    "text": "आप॑श्चित्पिप्यु स्त॒र्यो न गावो॒ नक्ष॑न्नृ॒तं ज॑रि॒तार॑स्त इन्द्र ।\nया॒हि वा॒युर्न नि॒युतो॑ नो॒ अच्छा॒ त्वᳪ हि धी॒भिर्दय॑से॒ वि वाजा॑न् ॥१८॥",
    "index": 18,
    "shloka_num": 18
  },
  {
    "text": "गाव॒ उपा॑वताव॒तं म॒ही य॒ज्ञस्य॑ र॒प्सुदा॑ ।\nउ॒भा कर्णा॑ हिर॒ण्यया॑ ॥१९॥",
    "index": 19,
    "shloka_num": 19
  },
  {
    "text": "यद॒द्य सूर॒ उदि॒तेऽना॑गा मि॒त्रो अ॑र्य॒मा ।\nसु॒वाति॑ सवि॒ता भगः॑ ॥२०॥",
    "index": 20,
    "shloka_num": 20
  },
  {
    "text": "आ सु॒ते सि॑ञ्चत॒ श्रिय॒ᳪ रोद॑स्योरभि॒श्रिय॑म् ।\nर॒सा द॑धीत वृष॒भम् ॥तं प्र॒त्नथा॒ ऽयं वे॒नः ॥२१॥",
    "index": 21,
    "shloka_num": 21
  },
  {
    "text": "आ॒तिष्ठ॑न्तं॒ परि॒ विश्वे॑ अभूष॒ञ्छ्रियो॒ वसा॑नश्चरति॒ स्वरो॑चिः ।\nम॒हत्तद्वृष्णो॒ असु॑रस्य॒ नामा वि॒श्वरू॑पो अ॒मृता॑नि तस्थौ ॥२२॥",
    "index": 22,
    "shloka_num": 22
  },
  {
    "text": "प्र वो॑ म॒हे मन्द॑माना॒यान्ध॒सोऽर्चा॑ वि॒श्वान॑राय विश्वा॒भुवे॑ ।\nइन्द्र॑स्य॒ यस्य॒ सुम॑ख॒ᳪ सहो॒ महि॒ श्रवो॑ नृ॒म्णं च॒ रोद॑सी सप॒र्यतः॑ ॥२३॥",
    "index": 23,
    "shloka_num": 23
  },
  {
    "text": "बृ॒हन्निदि॒ध्म ए॑षां॒ भूरि॑ श॒स्तं पृ॒थुः स्वरुः॑ ।\nयेषा॒मिन्द्रो॒ युवा॒ सखा॑ ॥२४॥",
    "index": 24,
    "shloka_num": 24
  },
  {
    "text": "इन्द्रेहि॒ मत्स्यन्ध॑सो॒ विश्वे॑भिः सोम॒पर्व॑भिः ।\nम॒हाँ२ अ॑भि॒ष्टिरोज॑सा ॥२५॥",
    "index": 25,
    "shloka_num": 25
  },
  {
    "text": "इन्द्रो॑ वृ॒त्रम॑वृणो॒च्छर्ध॑नीतिः॒ प्र मा॒यिना॑ममिना॒द्वर्प॑णीतिः ।\nअह॒न् व्य॒ᳪसमु॒शध॒ग्वने॑ष्वा॒विर्धेना॑ अकृणोद्रा॒म्याणा॑म् ॥२६॥",
    "index": 26,
    "shloka_num": 26
  },
  {
    "text": "कुत॒स्त्वमि॑न्द्र॒ माहि॑नः॒ सन्नेको॑ यासि सत्पते॒ किं त॑ इ॒त्था ।\nसं पृ॑च्छसे समरा॒णः शु॑भा॒नैर्वो॒चेस्तन्नो॑ हरिवो॒ यत्ते॑ अ॒स्मे ।\nम॒हाँ२ इन्द्रो॒ य ओज॑सा क॒दा च॒न स्त॒रीर॑सि क॒दा च॒न प्र यु॑च्छसि ॥२७॥",
    "index": 27,
    "shloka_num": 27
  },
  {
    "text": "आ तत्त॑ इन्द्रा॒यवः॑ पनन्ता॒भि य ऊ॒र्वं गोम॑न्तं॒ तितृ॑त्सान् ।\nस॒कृ॒त्स्वं ये पु॑रुपु॒त्रां म॒हीᳪ स॒हस्र॑धारां बृह॒तीं दुदु॑क्षन् ॥२८॥",
    "index": 28,
    "shloka_num": 28
  },
  {
    "text": "इ॒मां ते॒ धियं॒ प्र भ॑रे म॒हो म॒हीम॒स्य स्तो॒त्रे धि॒षणा॒ यत्त॑ आन॒जे ।\nतमु॑त्स॒वे च॑ प्रस॒वे च॑ सास॒हिमिन्द्रं॑ दे॒वासः॒ शव॑सामद॒न्ननु॑ ॥२९॥",
    "index": 29,
    "shloka_num": 29
  },
  {
    "text": "वि॒भ्राड् बृ॒हत्पि॑बतु सो॒म्यं मध्वायु॒र्दध॑द्य॒ज्ञप॑ता॒ववि॑ह्रुतम् ।\nवात॑जूतो॒ यो अ॑भि॒रक्ष॑ति॒ त्मना॑ प्र॒जाः पु॑पोष पुरु॒धा वि रा॑जति ॥३०॥",
    "index": 30,
    "shloka_num": 30
  },
  {
    "text": "उदु॒ त्यं जा॒तवे॑दसं दे॒वं व॑हन्ति के॒तवः॑ ।\nदृ॒शे विश्वा॑य॒ सूर्य॑म् ॥३१॥",
    "index": 31,
    "shloka_num": 31
  },
  {
    "text": "येना॑ पावक॒ चक्ष॑सा भुर॒ण्यन्तं॒ जनाँ॒२ अनु॑ ।\nत्वं व॑रुण॒ पश्य॑सि ॥३२॥",
    "index": 32,
    "shloka_num": 32
  },
  {
    "text": "दैव्या॑वध्वर्यू॒ आ ग॑त॒ᳪ रथे॑न॒ सूर्य॑त्वचा ।\nमध्वा॑ य॒ज्ञᳪ सम॑ञ्जाथे ।\nतं प्र॒त्नथा॒ ऽयं वे॒नश्चि॒त्रं दे॒वाना॑म् ॥३३॥",
    "index": 33,
    "shloka_num": 33
  },
  {
    "text": "आ न॒ इडा॑भिर्वि॒दथे॑ सुश॒स्ति वि॒श्वान॑रः सवि॒ता दे॒व ए॑तु ।\nअपि॒ यथा॑ युवानो॒ मत्स॑था नो॒ विश्वं॒ जग॑दभिपि॒त्वे म॑नी॒षा ॥३४॥",
    "index": 34,
    "shloka_num": 34
  },
  {
    "text": "यद॒द्य कच्च॑ वृत्रहन्नु॒दगा॑ अ॒भि सू॑र्य ।\nसर्वं॒ तदि॑न्द्र ते॒ वशे॑ ॥३५॥",
    "index": 35,
    "shloka_num": 35
  },
  {
    "text": "त॒रणि॑र्वि॒श्वद॑र्शतो ज्योति॒ष्कृद॑सि सूर्य ।\nविश्व॒मा भा॑सि रोच॒नम् ॥३६॥",
    "index": 36,
    "shloka_num": 36
  },
  {
    "text": "तत्सूर्य॑स्य देव॒त्वं तन्म॑हि॒त्वं म॒ध्या कर्तो॒र्वित॑त॒ᳪ सं ज॑भार ।\nय॒देदयु॑क्त ह॒रितः॑ स॒धस्था॒दाद्रात्री॒ वास॑स्तनुते सि॒मस्मै॑ ॥३७॥",
    "index": 37,
    "shloka_num": 37
  },
  {
    "text": "तन्मि॒त्रस्य॒ वरु॑णस्याभि॒चक्षे॒ सूर्यो॑ रू॒पं कृ॑णुते॒ द्योरु॒पस्थे॑ ।\nअ॒न॒न्तम॒न्यद्रुश॑दस्य॒ पाजः॑ कृ॒ष्णम॒न्यद्ध॒रितः॒ सं भ॑रन्ति ॥३८॥",
    "index": 38,
    "shloka_num": 38
  },
  {
    "text": "बण्म॒हाँ२ अ॑सि सूर्य॒ बडा॑दित्य म॒हाँ२ अ॑सि ।\nम॒हस्ते॑ स॒तो म॑हि॒मा प॑नस्यते॒ऽद्धा दे॑व म॒हाँ२ अ॑सि ॥३९॥",
    "index": 39,
    "shloka_num": 39
  },
  {
    "text": "बट् सू॑र्य॒ श्रव॑सा म॒हाँ२ अ॑सि स॒त्रा दे॑व म॒हाँ२ अ॑सि ।\nम॒ह्ना दे॒वाना॑मसु॒र्यः॒ पु॒रोहि॑तो वि॒भु ज्योति॒रदा॑भ्यम् ॥४०॥",
    "index": 40,
    "shloka_num": 40
  },
  {
    "text": "श्राय॑न्त इव॒ सूर्यं॒ विश्वेदिन्द्र॑स्य भक्षत ।\nवसू॑नि जा॒ते जन॑मान॒ ओज॑सा॒ प्रति॑ भा॒गं न दी॑धिम ॥४१॥",
    "index": 41,
    "shloka_num": 41
  },
  {
    "text": "अ॒द्या दे॑वा॒ उदि॑ता॒ सूर्य॑स्य॒ निरᳪह॑सः पिपृ॒ता निर॑व॒द्यात् ।\nतन्नो॑ मि॒त्रो वरु॑णो मामहन्ता॒मदि॑तिः॒ सिन्धुः॑ पृथि॒वी उ॒त द्यौः ॥४२॥",
    "index": 42,
    "shloka_num": 42
  },
  {
    "text": "आ कृ॒ष्णेन॒ रज॑सा॒ वर्त॑मानो निवे॒शय॑न्न॒मृतं॒ मर्त्यं॑ च ।\nहि॒र॒ण्यये॑न सवि॒ता रथे॒ना दे॒वो या॑ति॒ भुव॑नानि॒ पश्य॑न् ॥४३॥",
    "index": 43,
    "shloka_num": 43
  },
  {
    "text": "प्र वा॑वृजे सुप्र॒या ब॒र्हिरे॑षा॒मा वि॒श्पती॑व॒ व्वीरि॑ट इयाते ।\nवि॒शाम॒क्तोरु॒षसः॑ पू॒र्वहू॑तौ वा॒युः पू॒षा स्व॒स्तये॑ नि॒युत्वा॑न् ॥४४॥",
    "index": 44,
    "shloka_num": 44
  },
  {
    "text": "इ॒न्द्र॒वा॒यू बृह॒स्पतिं॑ मि॒त्राग्निं पू॒षणं भग॑म् ।\nआ॒दि॒त्यान् मारु॑तं ग॒णम् ॥४५॥",
    "index": 45,
    "shloka_num": 45
  },
  {
    "text": "वरु॑णः प्रावि॒ता भु॑वन्मि॒त्रो विश्वा॑भिरू॒तिभिः॑ ।\nकर॑तां नः सु॒राध॑सः ॥४६॥",
    "index": 46,
    "shloka_num": 46
  },
  {
    "text": "अधि॑ न इन्द्रैषां॒ विष्णो॑ सजा॒त्या॒नाम् ।\nइ॒ता मरु॑तो॒ अश्वि॑ना ।\nतं प्र॒त्नथा॒ ऽयं वे॒नो ये दे॑वास॒ आ न॒ इडा॑भि॒र्विश्वे॑भिः सो॒म्यं मध्वोमा॑सश्चर्षणीधृतः ॥४७॥",
    "index": 47,
    "shloka_num": 47
  },
  {
    "text": "अग्न॒ इन्द्र॒ वरु॑ण॒ मित्र॒ देवाः॒ शर्धः॒ प्र य॑न्त॒ मारु॑तो॒त वि॑ष्णो ।\nउ॒भा नास॑त्या रु॒द्रो अध॒ ग्नाः पू॒षा भगः॒ सर॑स्वती जुषन्त ॥४८॥",
    "index": 48,
    "shloka_num": 48
  },
  {
    "text": "इ॒न्द्रा॒ग्नी मि॒त्रावरु॒णादि॑ति॒ᳪ स्वः॑ पृथि॒वीं द्यां म॒रुतः॒ पर्व॑ताँ२ अ॒पः ।\nहु॒वे विष्णुं॑ पू॒षणं॒ ब्रह्म॑ण॒स्पतिं॒ भगं॒ नु शᳪस॑ᳪ सवि॒तार॑मू॒तये॑ ॥४९॥",
    "index": 49,
    "shloka_num": 49
  },
  {
    "text": "अ॒स्मे रु॒द्रा मे॒हना॒ पर्व॑तासो वृत्र॒हत्ये॒ भर॑हूतौ स॒जोषाः॑ ।\nयः शᳪस॑ते स्तुव॒ते धायि॑ प॒ज्र इन्द्र॑ज्येष्ठा अ॒स्माँ२ अ॑वन्तु दे॒वाः ॥५०॥",
    "index": 50,
    "shloka_num": 50
  },
  {
    "text": "अ॒र्वाञ्चो॑ अ॒द्या भ॑वता यजत्रा॒ आ वो॒ हार्दि॒ भय॑मानो व्ययेयम् ।\nत्राध्वं॑ नो देवा नि॒जुरो॒ वृक॑स्य॒ त्राध्वं॑ क॒र्ताद॑व॒पदो॑ यजत्राः ॥५१॥",
    "index": 51,
    "shloka_num": 51
  },
  {
    "text": "विश्वे॑ अ॒द्य म॒रुतो॒ विश्व॑ ऊ॒ती विश्वे॑ भवन्त्व॒ग्नयः॒ समि॑द्धाः ।\nविश्वे॑ नो दे॒वा अव॒सा ग॑मन्तु॒ विश्व॑मस्तु॒ द्रवि॑णं॒ वाजो॑ अ॒स्मे ॥५२॥",
    "index": 52,
    "shloka_num": 52
  },
  {
    "text": "विश्वे॑ देवाः शृणु॒तेमᳪ हवं॑ मे॒ ये अ॒न्तरि॑क्षे॒ य उप॒ द्यवि॒ ष्ठ ।\nये अ॑ग्निजि॒ह्वा उ॒त वा॒ यज॑त्रा आ॒सद्या॒स्मिन्ब॒र्हिषि॑ मादयध्वम् ॥५३॥",
    "index": 53,
    "shloka_num": 53
  },
  {
    "text": "दे॒वेभ्यो॒ हि प्र॑थ॒मं य॒ज्ञिये॑भ्योऽमृत॒त्वᳪ सु॒वसि॑ भा॒गमु॑त्त॒मम् ।\nआदिद्दा॒मान॑ᳪ सवित॒र्व्यू॒र्णुषेऽनूची॒ना जी॑वि॒ता मानु॑षेभ्यः ॥५४॥",
    "index": 54,
    "shloka_num": 54
  },
  {
    "text": "प्र वा॒युमच्छा॑ बृह॒ती म॑नी॒षा बृ॒हद्र॑यिं वि॒श्ववा॑रᳪ रथ॒प्राम् ।\nद्यु॒तद्या॑मा नि॒युतः॒ पत्य॑मानः क॒विः क॒विमि॑यक्षसि प्रयज्यो ॥५५॥",
    "index": 55,
    "shloka_num": 55
  },
  {
    "text": "इन्द्र॑वायू इ॒मे सु॒ता उप॒ प्रयो॑भि॒रा ग॑तम् ।\nइन्द॑वो वामु॒शन्ति॒ हि ॥५६॥",
    "index": 56,
    "shloka_num": 56
  },
  {
    "text": "मि॒त्रᳪ हु॑वे पू॒तद॑क्षं॒ वरु॑णं च रि॒शाद॑सम् ।\nधियं॑ घृ॒ताची॒ᳪ साध॑न्ता ॥५७॥",
    "index": 57,
    "shloka_num": 57
  },
  {
    "text": "दस्रा॑ यु॒वाक॑वः सु॒ता नास॑त्या वृ॒क्तब॑र्हिषः ।\nआ या॑तᳪ रुद्रवर्तनी ॥ तं प्र॒त्नथा॒ ऽयं वे॒नः ॥ ५ ८ ॥",
    "index": 58,
    "shloka_num": 58
  },
  {
    "text": "वि॒दद्यदी॑ स॒रमा॑ रु॒ग्णमद्रे॒र्महि॒ पाथः॑ पू॒र्व्यᳪ स॒ध्र्य॒क्कः ।\nअग्रं॑ नयत्सु॒पद्यक्ष॑राणा॒मच्छा॒ रवं॑ प्रथ॒मा जा॑न॒ती गा॑त् ॥५९॥",
    "index": 59,
    "shloka_num": 59
  },
  {
    "text": "न॒हि स्पश॒मवि॑दन्न॒न्यम॒स्माद्वै॑श्वान॒रात्पु॑र ए॒तार॑म॒ग्नेः ।\nएमे॑नमवृधन्न॒मृता॒ अम॑र्त्यं वैश्वान॒रं क्षै॑त्रजित्याय दे॒वाः ॥६०॥",
    "index": 60,
    "shloka_num": 60
  },
  {
    "text": "उ॒ग्रा वि॑घ॒निना॒ मृध॑ इन्द्रा॒ग्नी ह॑वामहे ।\nता नो॑ मृडात ई॒दृशे॑ ॥६१॥",
    "index": 61,
    "shloka_num": 61
  },
  {
    "text": "उपा॑स्मै गायता नरः॒ पव॑माना॒येन्द॑वे ।\nअ॒भि दे॒वाँ२ इय॑क्षते ॥६२॥",
    "index": 62,
    "shloka_num": 62
  },
  {
    "text": "ये त्वा॑ऽहि॒हत्ये॑ मघव॒न्नव॑र्ध॒न्ये शा॑म्ब॒रे ह॑रिवो॒ ये गवि॑ष्टौ ।\nये त्वा॑ नू॒नम॑नु॒मद॑न्ति॒ विप्राः॒ पिबे॑न्द्र॒ सोम॒ᳪ सग॑णो म॒रुद्भिः॑ ॥६३॥",
    "index": 63,
    "shloka_num": 63
  },
  {
    "text": "जनि॑ष्ठा उ॒ग्रः सह॑से तु॒राय॑ म॒न्द्र ओजि॑ष्ठो बहु॒लाभि॑मानः ।\nअव॑र्ध॒न्निन्द्रं॑ म॒रुत॑श्चि॒दत्र॑ मा॒ता यद्वी॒रं द॒धन॒द्धनि॑ष्ठा ॥६४॥",
    "index": 64,
    "shloka_num": 64
  },
  {
    "text": "आ तू न॑ इन्द्र वृत्रहन्न॒स्माक॑म॒र्धमा ग॑हि ।\nम॒हान्म॒हीभि॑रू॒तिभिः॑ ॥६५॥",
    "index": 65,
    "shloka_num": 65
  },
  {
    "text": "त्वमि॑न्द्र॒ प्रतू॑र्तिष्व॒भि विश्वा॑ असि॒ स्पृधः॑ ।\nअ॒श॒स्ति॒हा ज॑नि॒ता वि॑श्व॒तूर॑सि॒ त्वं तू॑र्य तरुष्य॒तः ॥६६॥",
    "index": 66,
    "shloka_num": 66
  },
  {
    "text": "अनु॑ ते॒ शुष्मं॑ तु॒रय॑न्तमीयतुः क्षो॒णी शिशुं॒ न मा॒तरा॑ ।\nविश्वा॑स्ते॒ स्पृधः॑ श्नथयन्त म॒न्यवे॑ वृ॒त्रं यदि॑न्द्र॒ तूर्व॑सि ॥६७॥",
    "index": 67,
    "shloka_num": 67
  },
  {
    "text": "य॒ज्ञो दे॒वानां॒ प्रत्ये॑ति सु॒म्नमादि॑त्यासो॒ भव॑ता मृड॒यन्तः॑ ।\nआ वो॒ऽर्वाची॑ सुम॒तिर्व॑वृत्याद॒ᳪहो॑श्चि॒द्या व॑रिवो॒वित्त॒रास॑त् ॥६८॥",
    "index": 68,
    "shloka_num": 68
  },
  {
    "text": "अद॑ब्धेभिः सवितः पा॒युभि॒ष्ट्वᳪ शि॒वेभि॑र॒द्य परि॑ पाहि नो॒ गय॑म् ।\nहिर॑ण्यजिह्वः सुवि॒ताय॒ नव्य॑से॒ रक्षा॒ माकि॑र्नो अ॒घश॑ᳪस ईशत ॥६९॥",
    "index": 69,
    "shloka_num": 69
  },
  {
    "text": "प्र वी॑र॒या शुच॑यो दद्रिरे वामध्व॒र्युभि॒र्मधु॑मन्तः सु॒तासः॑ ।\nवह॑ वायो नि॒युतो॑ या॒ह्यच्छा॒ पिबा॑ सु॒तस्यान्ध॑सो॒ मदा॑य ॥७०॥",
    "index": 70,
    "shloka_num": 70
  },
  {
    "text": "गाव॒ उपा॑वताव॒तं म॒ही य॒ज्ञस्य॑ र॒प्सुदा॑ ।\nउ॒भा कर्णा॑ हिर॒ण्यया॑ ॥७१॥",
    "index": 71,
    "shloka_num": 71
  },
  {
    "text": "काव्य॑योरा॒जाने॑षु॒ क्रत्वा॒ दक्ष॑स्य दुरो॒णे ।\nरि॒शाद॑सा स॒धस्थ॒ आ ॥७२॥",
    "index": 72,
    "shloka_num": 72
  },
  {
    "text": "दै॑व्यावध्वर्यू॒ आ ग॑त॒ᳪ रथे॑न॒ सूर्य॑त्वचा ।\nमध्वा॑ य॒ज्ञᳪ सम॑ञ्जाथे ।\nतं प्र॒त्नथा॒ ऽयं वे॒नः ॥७३॥",
    "index": 73,
    "shloka_num": 73
  },
  {
    "text": "ति॒र॒श्चीनो॒ वित॑तो र॒श्मिरे॑षाम॒धः स्वि॑दा॒सी३दु॒परि॑ स्विदासी३त् ।\nरे॒तो॒धा आ॑सन्महि॒मान॑ आसन्त्स्व॒धा अ॒वस्ता॒त्प्रय॑तिः प॒रस्ता॑त् ॥७४॥",
    "index": 74,
    "shloka_num": 74
  },
  {
    "text": "आ रोद॑सी अपृण॒दा स्व॑र्म॒हज्जा॒तं यदे॑नम॒पसो॒ अधा॑रयन् ।\nसो अ॑ध्व॒राय॒ परि॑ णीयते क॒विरत्यो॒ न वाज॑सातये॒ चनो॑हितः ॥७५॥",
    "index": 75,
    "shloka_num": 75
  },
  {
    "text": "उ॒क्थेभि॑र्वृत्र॒हन्त॑मा॒ या म॑न्दा॒ना चि॒दा गि॒रा ।\nआ॒ङ्गू॒षैरा॒विवा॑सतः ॥७६॥",
    "index": 76,
    "shloka_num": 76
  },
  {
    "text": "उप॑ नः सू॒नवो॒ गिरः॑ शृ॒ण्वन्त्व॒मृत॑स्य॒ ये ।\nसु॒मृ॒डी॒का भ॑वन्तु नः ॥७७॥",
    "index": 77,
    "shloka_num": 77
  },
  {
    "text": "ब्रह्मा॑णि मे म॒तयः॒ शᳪ सु॒तासः॒ शुष्म॑ इयर्ति॒ प्रभृ॑तो मे॒ अद्रिः॑ ।\nआ शा॑सते॒ प्रति॑ हर्यन्त्यु॒क्थेमा हरी॑ वहत॒स्ता नो॒ अच्छ॑ ॥७८॥",
    "index": 78,
    "shloka_num": 78
  },
  {
    "text": "अनु॑त्त॒मा ते॑ मघव॒न्नकि॒र्नु न त्वावाँ॑२ अस्ति दे॒वता॒ विदा॑नः ।\nन जाय॑मानो॒ नश॑ते॒ न जा॒तो यानि॑ करि॒ष्या कृ॑णु॒हि प्र॑वृद्ध ॥७९॥",
    "index": 79,
    "shloka_num": 79
  },
  {
    "text": "तदिदा॑स॒ भुव॑नेषु॒ ज्येष्ठं॒ यतो॑ ज॒ज्ञ उ॒ग्रस्त्वे॒षनृ॑म्णः ।\nस॒द्यो ज॑ज्ञा॒नो नि रि॑णाति॒ शत्रू॒ननु॒ यं विश्वे॒ मद॒न्त्यूमाः॑ ॥८०॥",
    "index": 80,
    "shloka_num": 80
  },
  {
    "text": "इ॒मा उ॑ त्वा पुरूवसो॒ गिरो॑ वर्धन्तु॒ या मम॑ ।\nपा॒व॒कव॑र्णाः॒ शुच॑यो विप॒श्चितो॒ऽभि स्तोमै॑रनूषत ॥८१॥",
    "index": 81,
    "shloka_num": 81
  },
  {
    "text": "यस्या॒यं विश्व॒ आर्यो॒ दासः॑ शेवधि॒पा अ॒रिः ।\nति॒रश्चि॑द॒र्ये रु॒शमे॒ पवी॑रवि॒ तुभ्येत्सो अ॑ज्यते र॒यिः ॥८२॥",
    "index": 82,
    "shloka_num": 82
  },
  {
    "text": "अ॒यᳪ स॒हस्र॒मृषि॑भिः॒ सह॑स्कृतः समु॒द्र इ॑व पप्रथे ।\nस॒त्यः सो अ॑स्य महि॒मा गृ॑णे॒ शवो॑ य॒ज्ञेषु॑ विप्र॒राज्ये॑ ॥८३॥",
    "index": 83,
    "shloka_num": 83
  },
  {
    "text": "अद॑ब्धेभिः सवितः पा॒युभि॒ष्ट्वᳪ शि॒वेभि॑र॒द्य परि॑ पाहि नो॒ गय॑म् ।\nहिर॑ण्यजिह्वः सुवि॒ताय॒ नव्य॑से॒ रक्षा॒ माकि॑र्नो अ॒घश॑ᳪस ईशत ॥८४॥",
    "index": 84,
    "shloka_num": 84
  },
  {
    "text": "आ नो॑ य॒ज्ञं दि॑वि॒स्पृशं॒ वायो॑ या॒हि सु॒मन्म॑भिः ।\nअ॒न्तः प॒वित्र॑ उ॒परि॑ श्रीणा॒नोऽयᳪ शु॒क्रो अ॑यामि ते ॥८५॥",
    "index": 85,
    "shloka_num": 85
  },
  {
    "text": "इ॒न्द्र॒वा॒यू सु॑स॒न्दृशा॑ सु॒हवे॒ह ह॑वामहे ।\nयथा॑ नः॒ सर्व॒ इज्जनो॑ऽनमी॒वः स॒ङ्गमे॑ सु॒मना॒ अस॑त् ॥८६॥",
    "index": 86,
    "shloka_num": 86
  },
  {
    "text": "ऋध॑गि॒त्था स मर्त्यः॑ शश॒मे दे॒वता॑तये ।\nयो नू॒नं मि॒त्रावरु॑णाव॒भिष्ट॑य आच॒क्रे ह॒व्यदा॑तये ॥८७॥",
    "index": 87,
    "shloka_num": 87
  },
  {
    "text": "आ या॑त॒मुप॑ भूषतं॒ मध्वः॑ पिबतमश्विना ।\nदु॒ग्धं पयो॑ वृषणा जेन्यावसू॒ मा नो॑ मर्धिष्ट॒मा ग॑तम् ॥८८॥",
    "index": 88,
    "shloka_num": 88
  },
  {
    "text": "प्रैतु॒ ब्रह्म॑ण॒स्पतिः॒ प्र दे॒व्ये॒तु सू॒नृता॑ ।\nअच्छा॑ वी॒रं नर्यं॑ प॒ङ्क्तिरा॑धसं दे॒वा य॒ज्ञं न॑यन्तु नः ॥८९॥",
    "index": 89,
    "shloka_num": 89
  },
  {
    "text": "च॒न्द्रमा॑ अ॒प्स्वन्तरा सु॑प॒र्णो धा॑वते दि॒वि ।\nर॒यिं पि॒शङ्गं॑ बहु॒लं पु॑रु॒स्पृह॒ᳪ हरि॑रेति॒ कनि॑क्रदत् ॥९०॥",
    "index": 90,
    "shloka_num": 90
  },
  {
    "text": "दे॒वं-दे॑वं॒ वोऽव॑से दे॒वं-दे॑वम॒भिष्ट॑ये ।\nदे॒वं-दे॑वᳪ हुवेम॒ वाज॑सातये गृ॒णन्तो॑ दे॒व्या धि॒या ॥९१॥",
    "index": 91,
    "shloka_num": 91
  },
  {
    "text": "दि॒वि पृ॒ष्टो अ॑रोचता॒ग्निर्वै॑श्वान॒रो बृ॒हन् ।\nक्ष्मया॑ वृधा॒न ओज॑सा॒ चनो॑हितो॒ ज्योति॑षा बाधते॒ तमः॑ ॥९२॥",
    "index": 92,
    "shloka_num": 92
  },
  {
    "text": "इन्द्रा॑ग्नी अ॒पादि॒यं पूर्वागा॑त् प॒द्वती॑भ्यः ।\nहि॒त्वी शिरो॑ जि॒ह्वया॒ वाव॑द॒च्चर॑त्त्रि॒ᳪशत्प॒दा न्य॑क्रमीत् ॥९३॥",
    "index": 93,
    "shloka_num": 93
  },
  {
    "text": "दे॒वासो॒ हि ष्मा॒ मन॑वे॒ सम॑न्यवो॒ विश्वे॑ सा॒कᳪ सरा॑तयः ।\nते नो॑ अ॒द्य ते अ॑प॒रं तु॒चे तु नो॒ भव॑न्तु वरिवो॒विदः॑ ॥९४॥",
    "index": 94,
    "shloka_num": 94
  },
  {
    "text": "अपा॑धमद॒भिश॑स्तीरशस्ति॒हाथेन्द्रो॑ द्यु॒म्न्याभ॑वत् ।\nद॒वास्त॑ इन्द्र स॒ख्याय॑ येमिरे॒ बृह॑द्भानो॒ मरु॑द्गण ॥९५॥",
    "index": 95,
    "shloka_num": 95
  },
  {
    "text": "प्र व॒ इन्द्रा॑य बृह॒ते मरु॑तो॒ ब्रह्मा॑र्चत ।\nवृ॒त्रᳪ ह॑नति वृत्र॒हा श॒तक्र॑तु॒र्वज्रे॑ण श॒तप॑र्वणा ॥९६॥",
    "index": 96,
    "shloka_num": 96
  },
  {
    "text": "अ॒स्येदिन्द्रो॑ वावृधे॒ वृष्ण्य॒ᳪ शवो॒ मदे॑ सु॒तस्य॒ विष्ण॑वि ।\nअ॒द्या तम॑स्य महि॒मान॑मा॒यवोऽनु॑ ष्टुवन्ति पू॒र्वथा॑ ।\nइ॒मा उ॑ त्वा यस्या॒यम॒यᳪ स॒हस्र॑मू॒र्ध्व ऊ॒ षु णः॑ ॥९७॥",
    "index": 97,
    "shloka_num": 97
  }
]
