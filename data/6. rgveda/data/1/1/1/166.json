[
  {
    "text": "१५ अगस्त्यो मैत्रावरुणिः  । मरुतः । जगती, १४-१५ त्रिष्टुप् ।",
    "index": 0,
    "shloka_num": null
  },
  {
    "text": "तन्नु वो॑चाम रभ॒साय॒ जन्म॑ने॒ पूर्वं॑ महि॒त्वं वृ॑ष॒भस्य॑ के॒तवे॑  ।",
    "index": 1,
    "shloka_num": null
  },
  {
    "text": "ऐ॒धेव॒ याम॑न् मरुतस्तुविष्वणो यु॒धेव॑ शक्रास्तवि॒षाणि॑ कर्तन  ॥१॥",
    "index": 2,
    "shloka_num": 1
  },
  {
    "text": "नित्यं॒ न सू॒नुं मधु॒ बिभ्र॑त॒ उप॒ क्रीळ॑न्ति क्री॒ळा वि॒दथे॑षु॒ घृष्व॑यः  ।",
    "index": 3,
    "shloka_num": null
  },
  {
    "text": "नक्ष॑न्ति रु॒द्रा अव॑सा नम॒स्विनं॒ न म॑र्धन्ति॒ स्वत॑वसो हवि॒ष्कृत॑म्  ॥२॥",
    "index": 4,
    "shloka_num": 2
  },
  {
    "text": "यस्मा॒ ऊमा॑सो अ॒मृता॒ अरा॑सत रा॒यस्पोषं॑ च ह॒विषा॑ ददा॒शुषे॑  ।",
    "index": 5,
    "shloka_num": null
  },
  {
    "text": "उ॒क्षन्त्य॑स्मै म॒रुतो॑ हि॒ता इ॑व पु॒रू रजां॑सि॒ पय॑सा मयो॒भुव॑:  ॥३॥",
    "index": 6,
    "shloka_num": 3
  },
  {
    "text": "आ ये रजां॑सि॒ तवि॑षीभि॒रव्य॑त॒ प्र व॒ एवा॑स॒: स्वय॑तासो अध्रजन्  ।",
    "index": 7,
    "shloka_num": null
  },
  {
    "text": "भय॑न्ते॒ विश्वा॒ भुव॑नानि ह॒र्म्या चि॒त्रो वो॒ याम॒: प्रय॑तास्वृ॒ष्टिषु॑  ॥४॥",
    "index": 8,
    "shloka_num": 4
  },
  {
    "text": "यत् त्वे॒षया॑मा न॒दय॑न्त॒ पर्व॑तान् दि॒वो वा॑ पृ॒ष्ठं नर्या॒ अचु॑च्यवुः  ।",
    "index": 9,
    "shloka_num": null
  },
  {
    "text": "विश्वो॑ वो॒ अज्म॑न् भयते॒ वन॒स्पती॑ रथी॒यन्ती॑व॒ प्र जि॑हीत॒ ओष॑धिः  ॥५॥",
    "index": 10,
    "shloka_num": 5
  },
  {
    "text": "यू॒यं न॑ उग्रा मरुतः सुचे॒तुना ऽरि॑ष्टग्रामाः सुम॒तिं पि॑पर्तन  ।",
    "index": 11,
    "shloka_num": null
  },
  {
    "text": "यत्रा॑ वो दि॒द्युद् रद॑ति॒ क्रिवि॑र्दती रि॒णाति॑ प॒श्वः सुधि॑तेव ब॒र्हणा॑  ॥६॥",
    "index": 12,
    "shloka_num": 6
  },
  {
    "text": "प्र स्क॒म्भदे॑ष्णा अनव॒भ्ररा॑धसो ऽलातृ॒णासो॑ वि॒दथे॑षु॒ सुष्टु॑ताः  ।",
    "index": 13,
    "shloka_num": null
  },
  {
    "text": "अर्च॑न्त्य॒र्कं म॑दि॒रस्य॑ पी॒तये॑ वि॒दुर्वी॒रस्य॑ प्रथ॒मानि॒ पौंस्या॑  ॥७॥",
    "index": 14,
    "shloka_num": 7
  },
  {
    "text": "श॒तभु॑जिभि॒स्तम॒भिह्रु॑तेर॒घात् पू॒र्भी र॑क्षता मरुतो॒ यमाव॑त  ।",
    "index": 15,
    "shloka_num": null
  },
  {
    "text": "जनं॒ यमु॑ग्रास्तवसो विरप्शिनः पा॒थना॒ शंसा॒त् तन॑यस्य पु॒ष्टिषु॑  ॥८॥",
    "index": 16,
    "shloka_num": 8
  },
  {
    "text": "विश्वा॑नि भ॒द्रा म॑रुतो॒ रथे॑षु वो मिथ॒स्पृध्ये॑व तवि॒षाण्याहि॑ता  ।",
    "index": 17,
    "shloka_num": null
  },
  {
    "text": "अंसे॒ष्वा व॒: प्रप॑थेषु खा॒दयो ऽक्षो॑ वश्च॒क्रा स॒मया॒ वि वा॑वृते  ॥९॥",
    "index": 18,
    "shloka_num": 9
  },
  {
    "text": "भूरी॑णि भ॒द्रा नर्ये॑षु बा॒हुषु॒ वक्ष॑स्सु रु॒क्मा र॑भ॒सासो॑ अ॒ञ्जय॑:  ।",
    "index": 19,
    "shloka_num": null
  },
  {
    "text": "अंसे॒ष्वेता॑: प॒विषु॑ क्षु॒रा अधि॒ वयो॒ न प॒क्षान् व्यनु॒ श्रियो॑ धिरे  ॥१०॥",
    "index": 20,
    "shloka_num": 10
  },
  {
    "text": "म॒हान्तो॑ म॒ह्ना वि॒भ्वो॒३ विभू॑तयो दूरे॒दृशो॒ ये दि॒व्या इ॑व॒ स्तृभि॑:  ।",
    "index": 21,
    "shloka_num": null
  },
  {
    "text": "म॒न्द्राः सु॑जि॒ह्वाः स्वरि॑तार आ॒सभि॒: सम्मि॑श्ला॒ इन्द्रे॑ म॒रुत॑: परि॒ष्टुभ॑:  ॥११॥",
    "index": 22,
    "shloka_num": 11
  },
  {
    "text": "तद् वः॑ सुजाता मरुतो महित्व॒नं दी॒र्घं वो॑ दा॒त्रमदि॑तेरिव व्र॒तम्  ।",
    "index": 23,
    "shloka_num": null
  },
  {
    "text": "इन्द्र॑श्च॒न त्यज॑सा॒ वि ह्रु॑णाति॒ तज्जना॑य॒ यस्मै॑ सु॒कृते॒ अरा॑ध्वम्  ॥१२॥",
    "index": 24,
    "shloka_num": 12
  },
  {
    "text": "तद् वो॑ जामि॒त्वं म॑रुत॒: परे॑ यु॒गे पु॒रू यच्छंस॑ममृतास॒ आव॑त  ।",
    "index": 25,
    "shloka_num": null
  },
  {
    "text": "अ॒या धि॒या मन॑वे श्रु॒ष्टिमाव्या॑ सा॒कं नरो॑ दं॒सनै॒रा चि॑कित्रिरे  ॥१३॥",
    "index": 26,
    "shloka_num": 13
  },
  {
    "text": "येन॑ दी॒र्घं म॑रुतः शू॒शवा॑म यु॒ष्माके॑न॒ परी॑णसा तुरासः  ।",
    "index": 27,
    "shloka_num": null
  },
  {
    "text": "आ यत् त॒तन॑न् वृ॒जने॒ जना॑स ए॒भिर्य॒ज्ञेभि॒स्तद॒भीष्टि॑मश्याम्  ॥१४॥",
    "index": 28,
    "shloka_num": 14
  },
  {
    "text": "ए॒ष व॒: स्तोमो॑ मरुत इ॒यं गीर्मा॑न्दा॒र्यस्य॑ मा॒न्यस्य॑ का॒रोः  ।",
    "index": 29,
    "shloka_num": null
  },
  {
    "text": "एषा या॑सीष्ट त॒न्वे॑ व॒यां वि॒द्यामे॒षं वृ॒जनं॑ जी॒रदा॑नुम्  ॥१५॥",
    "index": 30,
    "shloka_num": 15
  }
]
