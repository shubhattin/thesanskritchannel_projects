[
  {
    "text": "२६ सप्तर्षय: ( १ भरद्वाजो बार्हस्पत्य: , २ कश्यपो मारीच:, ३ गोतमो राहूगण:, ४ भौमोऽत्रि:, ५ विश्वामित्रो गाथिन:, ६ जमदग्निर्भार्गव:, ७ मैत्रावरुणिर्वसिष्ठ: )  ।पवमान: सोम:  । प्रगाथ:= (१,४,६,८,९,१०,१२,१४,१७ बृहती; २,५,७,११,१३,१५,१८ सतोबृहती, ) ३,१६ द्विपदा विराट् ; १९-२६ प्रगाथ:= ( विषमा बृहती, समा सतोबृहती )  ।",
    "index": 0,
    "shloka_num": null
  },
  {
    "text": "परी॒तो षि॑ञ्चता सु॒तं सोमो॒ य उ॑त्त॒मं ह॒विः  ।",
    "index": 1,
    "shloka_num": null
  },
  {
    "text": "द॒ध॒न्वाँ यो नर्यो॑ अ॒प्स्व१न्तरा सु॒षाव॒ सोम॒मद्रि॑भिः  ॥१॥",
    "index": 2,
    "shloka_num": 1
  },
  {
    "text": "नू॒नं पु॑ना॒नोऽवि॑भि॒: परि॑ स्र॒वाऽद॑ब्धः सुर॒भिन्त॑रः  ।",
    "index": 3,
    "shloka_num": null
  },
  {
    "text": "सु॒ते चि॑त्त्वा॒प्सु म॑दामो॒ अन्ध॑सा श्री॒णन्तो॒ गोभि॒रुत्त॑रम्  ॥२॥",
    "index": 4,
    "shloka_num": 2
  },
  {
    "text": "परि॑ सुवा॒नश्चक्ष॑से देव॒माद॑न॒: क्रतु॒रिन्दु॑र्विचक्ष॒णः  ॥३॥",
    "index": 5,
    "shloka_num": 3
  },
  {
    "text": "पु॒ना॒नः सो॑म॒ धार॑या॒ऽपो वसा॑नो अर्षसि  ।",
    "index": 6,
    "shloka_num": null
  },
  {
    "text": "आ र॑त्न॒धा योनि॑मृ॒तस्य॑ सीद॒स्युत्सो॑ देव हिर॒ण्यय॑:  ॥४॥",
    "index": 7,
    "shloka_num": 4
  },
  {
    "text": "दु॒हा॒न ऊध॑र्दि॒व्यं मधु॑ प्रि॒यं प्र॒त्नं स॒धस्थ॒मास॑दत्  ।",
    "index": 8,
    "shloka_num": null
  },
  {
    "text": "आ॒पृच्छ्यं॑ ध॒रुणं॑ वा॒ज्य॑र्षति॒ नृभि॑र्धू॒तो वि॑चक्ष॒णः  ॥५॥",
    "index": 9,
    "shloka_num": 5
  },
  {
    "text": "पु॒ना॒नः सो॑म॒ जागृ॑वि॒रव्यो॒ वारे॒ परि॑ प्रि॒यः  ।",
    "index": 10,
    "shloka_num": null
  },
  {
    "text": "त्वं विप्रो॑ अभ॒वोऽङ्गि॑रस्तमो॒ मध्वा॑ य॒ज्ञं मि॑मिक्ष नः  ॥६॥",
    "index": 11,
    "shloka_num": 6
  },
  {
    "text": "सोमो॑ मी॒ढ्वान्प॑वते गातु॒वित्त॑म॒ ऋषि॒र्विप्रो॑ विचक्ष॒णः  ।",
    "index": 12,
    "shloka_num": null
  },
  {
    "text": "त्वं क॒विर॑भवो देव॒वीत॑म॒ आ सूर्यं॑ रोहयो दि॒वि  ॥७॥",
    "index": 13,
    "shloka_num": 7
  },
  {
    "text": "सोम॑ उ षुवा॒णः सो॒तृभि॒रधि॒ ष्णुभि॒रवी॑नाम्  ।",
    "index": 14,
    "shloka_num": null
  },
  {
    "text": "अश्व॑येव ह॒रिता॑ याति॒ धार॑या म॒न्द्रया॑ याति॒ धार॑या  ॥८॥",
    "index": 15,
    "shloka_num": 8
  },
  {
    "text": "अ॒नू॒पे गोमा॒न्गोभि॑रक्षा॒: सोमो॑ दु॒ग्धाभि॑रक्षाः  ।",
    "index": 16,
    "shloka_num": null
  },
  {
    "text": "स॒मु॒द्रं न सं॒वर॑णान्यग्मन्म॒न्दी मदा॑य तोशते  ॥९॥",
    "index": 17,
    "shloka_num": 9
  },
  {
    "text": "आ सो॑म सुवा॒नो अद्रि॑भिस्ति॒रो वारा॑ण्य॒व्यया॑  ।",
    "index": 18,
    "shloka_num": null
  },
  {
    "text": "जनो॒ न पु॒रि च॒म्वो॑र्विश॒द्धरि॒: सदो॒ वने॑षु दधिषे  ॥१०॥",
    "index": 19,
    "shloka_num": 10
  },
  {
    "text": "स मा॑मृजे ति॒रो अण्वा॑नि मे॒ष्यो॑ मी॒ळ्हे सप्ति॒र्न वा॑ज॒युः  ।",
    "index": 20,
    "shloka_num": null
  },
  {
    "text": "अ॒नु॒माद्य॒: पव॑मानो मनी॒षिभि॒: सोमो॒ विप्रे॑भि॒ॠक्व॑भिः  ॥११॥",
    "index": 21,
    "shloka_num": 11
  },
  {
    "text": "प्र सो॑म दे॒ववी॑तये॒ सिन्धु॒र्न पि॑प्ये॒ अर्ण॑सा  ।",
    "index": 22,
    "shloka_num": null
  },
  {
    "text": "अं॒शोः पय॑सा मदि॒रो न जागृ॑वि॒रच्छा॒ कोशं॑ मधु॒श्चुत॑म्  ॥१२॥",
    "index": 23,
    "shloka_num": 12
  },
  {
    "text": "आ ह॑र्य॒तो अर्जु॑ने॒ अत्के॑ अव्यत प्रि॒यः सू॒नुर्न मर्ज्य॑:  ।",
    "index": 24,
    "shloka_num": null
  },
  {
    "text": "तमीं॑ हिन्वन्त्य॒पसो॒ यथा॒ रथं॑ न॒दीष्वा गभ॑स्त्योः  ॥१३॥",
    "index": 25,
    "shloka_num": 13
  },
  {
    "text": "अ॒भि सोमा॑स आ॒यव॒: पव॑न्ते॒ मद्यं॒ मद॑म्  ।",
    "index": 26,
    "shloka_num": null
  },
  {
    "text": "स॒मु॒द्रस्याधि॑ वि॒ष्टपि॑ मनी॒षिणो॑ मत्स॒रास॑: स्व॒र्विद॑:  ॥१४॥",
    "index": 27,
    "shloka_num": 14
  },
  {
    "text": "तर॑त्समु॒द्रं पव॑मान ऊ॒र्मिणा॒ राजा॑ दे॒व ऋ॒तं बृ॒हत्  ।",
    "index": 28,
    "shloka_num": null
  },
  {
    "text": "अर्ष॑न्मि॒त्रस्य॒ वरु॑णस्य॒ धर्म॑णा॒ प्र हि॑न्वा॒न ऋ॒तं बृ॒हत्  ॥१५॥",
    "index": 29,
    "shloka_num": 15
  },
  {
    "text": "नृभि॑र्येमा॒नो ह॑र्य॒तो वि॑चक्ष॒णो राजा॑ दे॒वः स॑मु॒द्रिय॑:  ॥१६॥",
    "index": 30,
    "shloka_num": 16
  },
  {
    "text": "इन्द्रा॑य पवते॒ मद॒: सोमो॑ म॒रुत्व॑ते सु॒तः  । स॒हस्र॑धारो॒ अत्यव्य॑मर्षति॒ तमी॑ मृजन्त्या॒यव॑:  ॥१७॥",
    "index": 31,
    "shloka_num": 17
  },
  {
    "text": "पु॒ना॒नश्च॒मू ज॒नय॑न्म॒तिं क॒विः सोमो॑ दे॒वेषु॑ रण्यति  ।",
    "index": 32,
    "shloka_num": null
  },
  {
    "text": "अ॒पो वसा॑न॒: परि॒ गोभि॒रुत्त॑र॒: सीद॒न्वने॑ष्वव्यत  ॥१८॥",
    "index": 33,
    "shloka_num": 18
  },
  {
    "text": "तवा॒हं सो॑म रारण स॒ख्य इ॑न्दो दि॒वेदि॑वे  ।",
    "index": 34,
    "shloka_num": null
  },
  {
    "text": "पु॒रूणि॑ बभ्रो॒ नि च॑रन्ति॒ मामव॑ परि॒धीँरति॒ ताँ इ॑हि  ॥१९॥",
    "index": 35,
    "shloka_num": 19
  },
  {
    "text": "उ॒ताहं नक्त॑मु॒त सो॑म ते॒ दिवा॑ स॒ख्याय॑ बभ्र॒ ऊध॑नि  ।",
    "index": 36,
    "shloka_num": null
  },
  {
    "text": "घृ॒णा तप॑न्त॒मति॒ सूर्यं॑ प॒रः श॑कु॒ना इ॑व पप्तिम  ॥२०॥",
    "index": 37,
    "shloka_num": 20
  },
  {
    "text": "मृ॒ज्यमा॑नः सुहस्त्य समु॒द्रे वाच॑मिन्वसि  ।",
    "index": 38,
    "shloka_num": null
  },
  {
    "text": "र॒यिं पि॒शङ्गं॑ बहु॒लं पु॑रु॒स्पृहं॒ पव॑माना॒भ्य॑र्षसि  ॥२१॥",
    "index": 39,
    "shloka_num": 21
  },
  {
    "text": "मृ॒जा॒नो वारे॒ पव॑मानो अ॒व्यये॒ वृषाव॑ चक्रदो॒ वने॑  ।",
    "index": 40,
    "shloka_num": null
  },
  {
    "text": "दे॒वानां॑ सोम पवमान निष्कृ॒तं गोभि॑रञ्जा॒नो अ॑र्षसि  ॥२२॥",
    "index": 41,
    "shloka_num": 22
  },
  {
    "text": "पव॑स्व॒ वाज॑सातये॒ऽभि विश्वा॑नि॒ काव्या॑  ।",
    "index": 42,
    "shloka_num": null
  },
  {
    "text": "त्वं स॑मु॒द्रं प्र॑थ॒मो वि धा॑रयो दे॒वेभ्य॑: सोम मत्स॒रः  ॥२३॥",
    "index": 43,
    "shloka_num": 23
  },
  {
    "text": "स तू प॑वस्व॒ परि॒ पार्थि॑वं॒ रजो॑ दि॒व्या च॑ सोम॒ धर्म॑भिः  ।",
    "index": 44,
    "shloka_num": null
  },
  {
    "text": "त्वां विप्रा॑सो म॒तिभि॑र्विचक्षण शु॒भ्रं हि॑न्वन्ति धी॒तिभि॑:  ॥२४॥",
    "index": 45,
    "shloka_num": 24
  },
  {
    "text": "पव॑माना असृक्षत प॒वित्र॒मति॒ धार॑या  ।",
    "index": 46,
    "shloka_num": null
  },
  {
    "text": "म॒रुत्व॑न्तो मत्स॒रा इ॑न्द्रि॒या हया॑ मे॒धाम॒भि प्रयां॑सि च  ॥२५॥",
    "index": 47,
    "shloka_num": 25
  },
  {
    "text": "अ॒पो वसा॑न॒: परि॒ कोश॑मर्ष॒तीन्दु॑र्हिया॒नः सो॒तृभि॑:  ।",
    "index": 48,
    "shloka_num": null
  },
  {
    "text": "ज॒नय॒ञ्ज्योति॑र्म॒न्दना॑ अवीवश॒द्गाः कृ॑ण्वा॒नो न नि॒र्णिज॑म्  ॥२६॥",
    "index": 49,
    "shloka_num": 26
  }
]
