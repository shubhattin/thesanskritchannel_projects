[
  {
    "text": "८ सप्तगुरांगिरसः । वैकुण्ठ इन्द्रः । त्रिष्टुप् ।",
    "index": 0,
    "shloka_num": null
  },
  {
    "text": "ज॒गृ॒भ्मा ते॒ दक्षि॑णमिन्द्र॒ हस्तं॑ वसू॒यवो॑ वसुपते॒ वसू॑नाम्  ।",
    "index": 1,
    "shloka_num": null
  },
  {
    "text": "वि॒द्मा हि त्वा॒ गोप॑तिं शूर॒ गोना॑म॒स्मभ्यं॑ चि॒त्रं वृष॑णं र॒यिं दा॑:  ॥१॥",
    "index": 2,
    "shloka_num": 1
  },
  {
    "text": "स्वा॒यु॒धं स्वव॑सं सुनी॒थं चतु॑:समुद्रं ध॒रुणं॑ रयी॒णाम्  ।",
    "index": 3,
    "shloka_num": null
  },
  {
    "text": "च॒र्कृत्यं॒ शंस्यं॒ भूरि॑वारम॒स्मभ्यं॑ चि॒त्रं वृष॑णं र॒यिं दा॑:  ॥२॥",
    "index": 4,
    "shloka_num": 2
  },
  {
    "text": "सु॒ब्रह्मा॑णं दे॒वव॑न्तं बृ॒हन्त॑मु॒रुं ग॑भी॒रं पृ॒थुबु॑ध्नमिन्द्र  ।",
    "index": 5,
    "shloka_num": null
  },
  {
    "text": "श्रु॒तऋ॑षिमु॒ग्रम॑भिमाति॒षाह॑म॒स्मभ्यं॑ चि॒त्रं वृष॑णं र॒यिं दा॑:  ॥३॥",
    "index": 6,
    "shloka_num": 3
  },
  {
    "text": "स॒नद्वा॑जं॒ विप्र॑वीरं॒ तरु॑त्रं धन॒स्पृतं॑ शूशु॒वांसं॑ सु॒दक्ष॑म्  ।",
    "index": 7,
    "shloka_num": null
  },
  {
    "text": "द॒स्यु॒हनं॑ पू॒र्भिद॑मिन्द्र स॒त्यम॒स्मभ्यं॑ चि॒त्रं वृष॑णं र॒यिं दा॑:  ॥४॥",
    "index": 8,
    "shloka_num": 4
  },
  {
    "text": "अश्वा॑वन्तं र॒थिनं॑ वी॒रव॑न्तं सह॒स्रिणं॑ श॒तिनं॒ वाज॑मिन्द्र  ।",
    "index": 9,
    "shloka_num": null
  },
  {
    "text": "भ॒द्रव्रा॑तं॒ विप्र॑वीरं स्व॒र्षाम॒स्मभ्यं॑ चि॒त्रं वृष॑णं र॒यिं दा॑:  ॥५॥",
    "index": 10,
    "shloka_num": 5
  },
  {
    "text": "प्र स॒प्तगु॑मृ॒तधी॑तिं सुमे॒धां बृह॒स्पतिं॑ म॒तिरच्छा॑ जिगाति  ।",
    "index": 11,
    "shloka_num": null
  },
  {
    "text": "य आ॑ङ्गिर॒सो नम॑सोप॒सद्यो॒ऽस्मभ्यं॑ चि॒त्रं वृष॑णं र॒यिं दा॑:  ॥६॥",
    "index": 12,
    "shloka_num": 6
  },
  {
    "text": "वनी॑वानो॒ मम॑ दू॒तास॒ इन्द्रं॒ स्तोमा॑श्चरन्ति सुम॒तीरि॑या॒नाः  ।",
    "index": 13,
    "shloka_num": null
  },
  {
    "text": "हृ॒दि॒स्पृशो॒ मन॑सा व॒च्यमा॑ना अ॒स्मभ्यं॑ चि॒त्रं वृष॑णं र॒यिं दा॑:  ॥७॥",
    "index": 14,
    "shloka_num": 7
  },
  {
    "text": "यत्त्वा॒ यामि॑ द॒द्धि तन्न॑ इन्द्र बृ॒हन्तं॒ क्षय॒मस॑मं॒ जना॑नाम्  ।",
    "index": 15,
    "shloka_num": null
  },
  {
    "text": "अ॒भि तद्द्यावा॑पृथि॒वी गृ॑णीताम॒स्मभ्यं॑ चि॒त्रं वृष॑णं र॒यिं दा॑:  ॥८॥",
    "index": 16,
    "shloka_num": 8
  }
]
