[
  {
    "text": "२२ अग्नयो धिष्ण्या ऐश्वरय: । पवमान: सोम: ।द्विपदा विराट् ।",
    "index": 0,
    "shloka_num": null
  },
  {
    "text": "परि॒ प्र ध॒न्वेन्द्रा॑य सोम स्वा॒दुर्मि॒त्राय॑ पू॒ष्णे भगा॑य । १",
    "index": 1,
    "shloka_num": null
  },
  {
    "text": "इन्द्र॑स्ते सोम सु॒तस्य॑ पेया॒: क्रत्वे॒ दक्षा॑य॒ विश्वे॑ च दे॒वाः ॥१॥ २",
    "index": 2,
    "shloka_num": null
  },
  {
    "text": "ए॒वामृता॑य म॒हे क्षया॑य॒ स शु॒क्रो अ॑र्ष दि॒व्यः पी॒यूष॑: । ३",
    "index": 3,
    "shloka_num": null
  },
  {
    "text": "पव॑स्व सोम म॒हान्त्स॑मु॒द्रः पि॒ता दे॒वानां॒ विश्वा॒भि धाम॑ ॥२॥ ४",
    "index": 4,
    "shloka_num": null
  },
  {
    "text": "शु॒क्रः प॑वस्व दे॒वेभ्य॑: सोम दि॒वे पृ॑थि॒व्यै शं च॑ प्र॒जायै॑ । ५",
    "index": 5,
    "shloka_num": null
  },
  {
    "text": "दि॒वो ध॒र्तासि॑ शु॒क्रः पी॒यूष॑: स॒त्ये विध॑र्मन्वा॒जी प॑वस्व ॥३॥ ६",
    "index": 6,
    "shloka_num": null
  },
  {
    "text": "पव॑स्व सोम द्यु॒म्नी सु॑धा॒रो म॒हामवी॑ना॒मनु॑ पू॒र्व्यः । ७",
    "index": 7,
    "shloka_num": null
  },
  {
    "text": "नृभि॑र्येमा॒नो ज॑ज्ञा॒नः पू॒तः क्षर॒द्विश्वा॑नि म॒न्द्रः स्व॒र्वित् ॥४॥ ८",
    "index": 8,
    "shloka_num": null
  },
  {
    "text": "इन्दु॑: पुना॒नः प्र॒जामु॑रा॒णः कर॒द्विश्वा॑नि॒ द्रवि॑णानि नः । ९",
    "index": 9,
    "shloka_num": null
  },
  {
    "text": "पव॑स्व सोम॒ क्रत्वे॒ दक्षा॒याऽश्वो॒ न नि॒क्तो वा॒जी धना॑य ॥५॥ १०",
    "index": 10,
    "shloka_num": null
  },
  {
    "text": "तं ते॑ सो॒तारो॒ रसं॒ मदा॑य पु॒नन्ति॒ सोमं॑ म॒हे द्यु॒म्नाय॑ । ११",
    "index": 11,
    "shloka_num": null
  },
  {
    "text": "शिशुं॑ जज्ञा॒नं हरिं॑ मृजन्ति प॒वित्रे॒ सोमं॑ दे॒वेभ्य॒ इन्दु॑म् ॥६॥ १२",
    "index": 12,
    "shloka_num": null
  },
  {
    "text": "इन्दु॑: पविष्ट॒ चारु॒र्मदा॑या॒ऽपामु॒पस्थे॑ क॒विर्भगा॑य १३",
    "index": 13,
    "shloka_num": null
  },
  {
    "text": "बिभ॑र्ति॒ चार्विन्द्र॑स्य॒ नाम॒ येन॒ विश्वा॑नि वृ॒त्रा ज॒घान॑ ॥७॥ १४",
    "index": 14,
    "shloka_num": null
  },
  {
    "text": "पिब॑न्त्यस्य॒ विश्वे॑ दे॒वासो॒ गोभि॑: श्री॒तस्य॒ नृभि॑: सु॒तस्य॑ । १५",
    "index": 15,
    "shloka_num": null
  },
  {
    "text": "प्र सु॑वा॒नो अ॑क्षाः स॒हस्र॑धारस्ति॒रः प॒वित्रं॒ वि वार॒मव्य॑म् ॥८॥ १६",
    "index": 16,
    "shloka_num": null
  },
  {
    "text": "स वा॒ज्य॑क्षाः स॒हस्र॑रेता अ॒द्भिर्मृ॑जा॒नो गोभि॑: श्रीणा॒नः । १७",
    "index": 17,
    "shloka_num": null
  },
  {
    "text": "प्र सो॑म या॒हीन्द्र॑स्य कु॒क्षा नृभि॑र्येमा॒नो अद्रि॑भिः सु॒तः ॥९॥ १८",
    "index": 18,
    "shloka_num": null
  },
  {
    "text": "अस॑र्जि वा॒जी ति॒रः प॒वित्र॒मिन्द्रा॑य॒ सोम॑: स॒हस्र॑धारः । १९",
    "index": 19,
    "shloka_num": null
  },
  {
    "text": "अ॒ञ्जन्त्ये॑नं॒ मध्वो॒ रसे॒नेन्द्रा॑य॒ वृष्ण॒ इन्दुं॒ मदा॑य ॥१०॥ २०",
    "index": 20,
    "shloka_num": null
  },
  {
    "text": "दे॒वेभ्य॑स्त्वा॒ वृथा॒ पाज॑से॒ऽपो वसा॑नं॒ हरिं॑ मृजन्ति । २१",
    "index": 21,
    "shloka_num": null
  },
  {
    "text": "इन्दु॒रिन्द्रा॑य तोशते॒ नि तो॑शते श्री॒णन्नु॒ग्रो रि॒णन्न॒पः ॥११॥ २२",
    "index": 22,
    "shloka_num": null
  }
]
