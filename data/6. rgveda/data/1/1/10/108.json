[
  {
    "text": "११ पणयोऽसुराः । सरमा देवता । २,४,६,८,१०-११ सरमा देवशुनी ऋषिका । पणयो देवता । त्रिष्टुप् ।",
    "index": 0,
    "shloka_num": null
  },
  {
    "text": "किमि॒च्छन्ती॑ स॒रमा॒ प्रेदमा॑नड्दू॒रे ह्यध्वा॒ जगु॑रिः परा॒चैः  ।",
    "index": 1,
    "shloka_num": null
  },
  {
    "text": "कास्मेहि॑ति॒: का परि॑तक्म्यासीत्क॒थं र॒साया॑ अतर॒: पयां॑सि  ॥१॥",
    "index": 2,
    "shloka_num": 1
  },
  {
    "text": "इन्द्र॑स्य दू॒तीरि॑षि॒ता च॑रामि म॒ह इ॒च्छन्ती॑ पणयो नि॒धीन्व॑:  ।",
    "index": 3,
    "shloka_num": null
  },
  {
    "text": "अ॒ति॒ष्कदो॑ भि॒यसा॒ तन्न॑ आव॒त्तथा॑ र॒साया॑ अतरं॒ पयां॑सि  ॥२॥",
    "index": 4,
    "shloka_num": 2
  },
  {
    "text": "की॒दृङ्ङिन्द्र॑: सरमे॒ का दृ॑शी॒का यस्ये॒दं दू॒तीरस॑रः परा॒कात्  ।",
    "index": 5,
    "shloka_num": null
  },
  {
    "text": "आ च॒ गच्छा॑न्मि॒त्रमे॑ना दधा॒माऽथा॒ गवां॒ गोप॑तिर्नो भवाति  ॥३॥",
    "index": 6,
    "shloka_num": 3
  },
  {
    "text": "नाहं तं वे॑द॒ दभ्यं॒ दभ॒त्स यस्ये॒दं दू॒तीरस॑रं परा॒कात्  ।",
    "index": 7,
    "shloka_num": null
  },
  {
    "text": "न तं गू॑हन्ति स्र॒वतो॑ गभी॒रा ह॒ता इन्द्रे॑ण पणयः शयध्वे  ॥४॥",
    "index": 8,
    "shloka_num": 4
  },
  {
    "text": "इ॒मा गाव॑: सरमे॒ या ऐच्छ॒: परि॑ दि॒वो अन्ता॑न्त्सुभगे॒ पत॑न्ती  ।",
    "index": 9,
    "shloka_num": null
  },
  {
    "text": "कस्त॑ एना॒ अव॑ सृजा॒दयु॑ध्व्यु॒तास्माक॒मायु॑धा सन्ति ति॒ग्मा  ॥५॥",
    "index": 10,
    "shloka_num": 5
  },
  {
    "text": "अ॒से॒न्या व॑: पणयो॒ वचां॑स्यनिष॒व्यास्त॒न्व॑: सन्तु पा॒पीः  ।",
    "index": 11,
    "shloka_num": null
  },
  {
    "text": "अधृ॑ष्टो व॒ एत॒वा अ॑स्तु॒ पन्था॒ बृह॒स्पति॑र्व उभ॒या न मृ॑ळात्  ॥६॥",
    "index": 12,
    "shloka_num": 6
  },
  {
    "text": "अ॒यं नि॒धिः स॑रमे॒ अद्रि॑बुध्नो॒ गोभि॒रश्वे॑भि॒र्वसु॑भि॒र्न्यृ॑ष्टः  ।",
    "index": 13,
    "shloka_num": null
  },
  {
    "text": "रक्ष॑न्ति॒ तं प॒णयो॒ ये सु॑गो॒पा रेकु॑ प॒दमल॑क॒मा ज॑गन्थ  ॥७॥",
    "index": 14,
    "shloka_num": 7
  },
  {
    "text": "एह ग॑म॒न्नृष॑य॒: सोम॑शिता अ॒यास्यो॒ अङ्गि॑रसो॒ नव॑ग्वाः  ।",
    "index": 15,
    "shloka_num": null
  },
  {
    "text": "त ए॒तमू॒र्वं वि भ॑जन्त॒ गोना॒मथै॒तद्वच॑: प॒णयो॒ वम॒न्नित्  ॥८॥",
    "index": 16,
    "shloka_num": 8
  },
  {
    "text": "ए॒वा च॒ त्वं स॑रम आज॒गन्थ॒ प्रबा॑धिता॒ सह॑सा॒ दैव्ये॑न  ।",
    "index": 17,
    "shloka_num": null
  },
  {
    "text": "स्वसा॑रं त्वा कृणवै॒ मा पुन॑र्गा॒ अप॑ ते॒ गवां॑ सुभगे भजाम  ॥९॥",
    "index": 18,
    "shloka_num": 9
  },
  {
    "text": "नाहं वे॑द भ्रातृ॒त्वं नो स्व॑सृ॒त्वमिन्द्रो॑ विदु॒रङ्गि॑रसश्च घो॒राः  ।",
    "index": 19,
    "shloka_num": null
  },
  {
    "text": "गोका॑मा मे अच्छदय॒न्यदाय॒मपात॑ इत पणयो॒ वरी॑यः  ॥१०॥",
    "index": 20,
    "shloka_num": 10
  },
  {
    "text": "दू॒रमि॑त पणयो॒ वरी॑य॒ उद्गावो॑ यन्तु मिन॒तीॠ॒तेन॑  ।",
    "index": 21,
    "shloka_num": null
  },
  {
    "text": "बृह॒स्पति॒र्या अवि॑न्द॒न्निगू॑ळ्हा॒: सोमो॒ ग्रावा॑ण॒ ऋष॑यश्च॒ विप्रा॑:  ॥११॥",
    "index": 22,
    "shloka_num": 11
  }
]
