[
  {
    "text": "५ कण्वो घौर: । पवमान: सोम: । त्रिष्टुप् ।",
    "index": 0,
    "shloka_num": null
  },
  {
    "text": "अधि॒ यद॑स्मिन्वा॒जिनी॑व॒ शुभ॒: स्पर्ध॑न्ते॒ धिय॒: सूर्ये॒ न विश॑: ।",
    "index": 1,
    "shloka_num": null
  },
  {
    "text": "अ॒पो वृ॑णा॒नः प॑वते कवी॒यन्व्र॒जं न प॑शु॒वर्ध॑नाय॒ मन्म॑ ॥१॥",
    "index": 2,
    "shloka_num": 1
  },
  {
    "text": "द्वि॒ता व्यू॒र्ण्वन्न॒मृत॑स्य॒ धाम॑ स्व॒र्विदे॒ भुव॑नानि प्रथन्त ।",
    "index": 3,
    "shloka_num": null
  },
  {
    "text": "धिय॑: पिन्वा॒नाः स्वस॑रे॒ न गाव॑ ऋता॒यन्ती॑र॒भि वा॑वश्र॒ इन्दु॑म् ॥२॥",
    "index": 4,
    "shloka_num": 2
  },
  {
    "text": "परि॒ यत्क॒विः काव्या॒ भर॑ते॒ शूरो॒ न रथो॒ भुव॑नानि॒ विश्वा॑ ।",
    "index": 5,
    "shloka_num": null
  },
  {
    "text": "दे॒वेषु॒ यशो॒ मर्ता॑य॒ भूष॒न्दक्षा॑य रा॒यः पु॑रु॒भूषु॒ नव्य॑: ॥३॥",
    "index": 6,
    "shloka_num": 3
  },
  {
    "text": "श्रि॒ये जा॒तः श्रि॒य आ निरि॑याय॒ श्रियं॒ वयो॑ जरि॒तृभ्यो॑ दधाति ।",
    "index": 7,
    "shloka_num": null
  },
  {
    "text": "श्रियं॒ वसा॑ना अमृत॒त्वमा॑य॒न्भव॑न्ति स॒त्या स॑मि॒था मि॒तद्रौ॑ ॥४॥",
    "index": 8,
    "shloka_num": 4
  },
  {
    "text": "इष॒मूर्ज॑म॒भ्य१र्षाश्वं॒ गामु॒रु ज्योति॑: कृणुहि॒ मत्सि॑ दे॒वान् ।",
    "index": 9,
    "shloka_num": null
  },
  {
    "text": "विश्वा॑नि॒ हि सु॒षहा॒ तानि॒ तुभ्यं॒ पव॑मान॒ बाध॑से सोम॒ शत्रू॑न् ॥५॥",
    "index": 10,
    "shloka_num": 5
  }
]
