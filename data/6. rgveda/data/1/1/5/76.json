[
  {
    "text": "५ भौमोऽत्रिः । अश्विनौ । त्रिष्टुप् ।",
    "index": 0,
    "shloka_num": null
  },
  {
    "text": "आ भा॑त्य॒ग्निरु॒षसा॒मनी॑क॒मुद् विप्रा॑णां देव॒या वाचो॑ अस्थुः ।",
    "index": 1,
    "shloka_num": null
  },
  {
    "text": "अ॒र्वाञ्चा॑ नू॒नं र॑थ्ये॒ह या॑तं पीपि॒वांस॑मश्विना घ॒र्ममच्छ॑ ॥१॥",
    "index": 2,
    "shloka_num": 1
  },
  {
    "text": "न सं॑स्कृ॒तं प्र मि॑मीतो॒ गमि॒ष्ठा ऽन्ति॑ नू॒नम॒श्विनोप॑स्तुते॒ह ।",
    "index": 3,
    "shloka_num": null
  },
  {
    "text": "दिवा॑भिपि॒त्वेऽव॒साग॑मिष्ठा॒ प्रत्यव॑र्तिं दा॒शुषे॒ शम्भ॑विष्ठा ॥२॥",
    "index": 4,
    "shloka_num": 2
  },
  {
    "text": "उ॒ता या॑तं संग॒वे प्रा॒तरह्नो॑ म॒ध्यंदि॑न॒ उदि॑ता॒ सूर्य॑स्य ।",
    "index": 5,
    "shloka_num": null
  },
  {
    "text": "दिवा॒ नक्त॒मव॑सा॒ शंत॑मेन॒ नेदानीं॑ पी॒तिर॒श्विना त॑तान ॥३॥",
    "index": 6,
    "shloka_num": 3
  },
  {
    "text": "इ॒दं हि वां॑ प्र॒दिवि॒ स्थान॒मोक॑ इ॒मे गृ॒हा अ॑श्विने॒दं दु॑रो॒णम् ।",
    "index": 7,
    "shloka_num": null
  },
  {
    "text": "आ नो॑ दि॒वो बृ॑ह॒तः पर्व॑ता॒दा ऽद्भ्यो या॑त॒मिष॒मूर्जं॒ वह॑न्ता ॥४॥",
    "index": 8,
    "shloka_num": 4
  },
  {
    "text": "सम॒श्विनो॒रव॑सा॒ नूत॑नेन मयो॒भुवा॑ सु॒प्रणी॑ती गमेम ।",
    "index": 9,
    "shloka_num": null
  },
  {
    "text": "आ नो॑ र॒यिं व॑हत॒मोत वी॒राना विश्वा॑न्यमृता॒ सौभ॑गानि ॥५॥",
    "index": 10,
    "shloka_num": 5
  }
]
