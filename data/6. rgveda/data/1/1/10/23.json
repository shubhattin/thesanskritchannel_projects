[
  {
    "text": "७ ऐन्द्रो विमदः प्राजापत्यो वा, वासुक्रो वसुकृद्वा ।इन्द्रः । जगतीः १,७ त्रिष्टुप् ,५ अभिसारिणी ।",
    "index": 0,
    "shloka_num": null
  },
  {
    "text": "यजा॑मह॒ इन्द्रं॒ वज्र॑दक्षिणं॒ हरी॑णां र॒थ्यं१ विव्र॑तानाम् ।",
    "index": 1,
    "shloka_num": null
  },
  {
    "text": "प्र श्मश्रु॒ दोधु॑वदू॒र्ध्वथा॑ भू॒द्वि सेना॑भि॒र्दय॑मानो॒ वि राध॑सा ॥१॥",
    "index": 2,
    "shloka_num": 1
  },
  {
    "text": "हरी॒ न्व॑स्य॒ या वने॑ वि॒दे वस्विन्द्रो॑ म॒घैर्म॒घवा॑ वृत्र॒हा भु॑वत् ।",
    "index": 3,
    "shloka_num": null
  },
  {
    "text": "ऋ॒भुर्वाज॑ ऋभु॒क्षाः प॑त्यते॒ शवोऽव॑ क्ष्णौमि॒ दास॑स्य॒ नाम॑ चित् ॥२॥",
    "index": 4,
    "shloka_num": 2
  },
  {
    "text": "य॒दा वज्रं॒ हिर॑ण्य॒मिदथा॒ रथं॒ हरी॒ यम॑स्य॒ वह॑तो॒ वि सू॒रिभि॑: ।",
    "index": 5,
    "shloka_num": null
  },
  {
    "text": "आ ति॑ष्ठति म॒घवा॒ सन॑श्रुत॒ इन्द्रो॒ वाज॑स्य दी॒र्घश्र॑वस॒स्पति॑: ॥३॥",
    "index": 6,
    "shloka_num": 3
  },
  {
    "text": "सो चि॒न्नु वृ॒ष्टिर्यू॒थ्या॒३ स्वा सचाँ॒ इन्द्र॒: श्मश्रू॑णि॒ हरि॑ता॒भि प्रु॑ष्णुते ।",
    "index": 7,
    "shloka_num": null
  },
  {
    "text": "अव॑ वेति सु॒क्षयं॑ सु॒ते मधूदिद्धू॑नोति॒ वातो॒ यथा॒ वन॑म् ॥४॥",
    "index": 8,
    "shloka_num": 4
  },
  {
    "text": "यो वा॒चा विवा॑चो मृ॒ध्रवा॑चः पु॒रू स॒हस्राशि॑वा ज॒घान॑ ।",
    "index": 9,
    "shloka_num": null
  },
  {
    "text": "तत्त॒दिद॑स्य॒ पौंस्यं॑ गृणीमसि पि॒तेव॒ यस्तवि॑षीं वावृ॒धे शव॑: ॥५॥",
    "index": 10,
    "shloka_num": 5
  },
  {
    "text": "स्तोमं॑ त इन्द्र विम॒दा अ॑जीजन॒न्नपू॑र्व्यं पुरु॒तमं॑ सु॒दान॑वे ।",
    "index": 11,
    "shloka_num": null
  },
  {
    "text": "वि॒द्मा ह्य॑स्य॒ भोज॑नमि॒नस्य॒ यदा प॒शुं न गो॒पाः क॑रामहे ॥६॥",
    "index": 12,
    "shloka_num": 6
  },
  {
    "text": "माकि॑र्न ए॒ना स॒ख्या वि यौ॑षु॒स्तव॑ चेन्द्र विम॒दस्य॑ च॒ ऋषे॑: ।",
    "index": 13,
    "shloka_num": null
  },
  {
    "text": "वि॒द्मा हि ते॒ प्रम॑तिं देव जामि॒वद॒स्मे ते॑ सन्तु स॒ख्या शि॒वानि॑ ॥७॥",
    "index": 14,
    "shloka_num": 7
  }
]
