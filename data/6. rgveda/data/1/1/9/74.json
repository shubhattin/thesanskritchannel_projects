[
  {
    "text": "९ कक्षीवान् दैर्घतमस: । पवमान: सोम: ।जगती , ८ त्रिष्टुप् ।",
    "index": 0,
    "shloka_num": null
  },
  {
    "text": "शिशु॒र्न जा॒तोऽव॑ चक्रद॒द्वने॒ स्व१र्यद्वा॒ज्य॑रु॒षः सिषा॑सति ।",
    "index": 1,
    "shloka_num": null
  },
  {
    "text": "दि॒वो रेत॑सा सचते पयो॒वृधा॒ तमी॑महे सुम॒ती शर्म॑ स॒प्रथ॑: ॥१॥",
    "index": 2,
    "shloka_num": 1
  },
  {
    "text": "दि॒वो यः स्क॒म्भो ध॒रुण॒: स्वा॑तत॒ आपू॑र्णो अं॒शुः प॒र्येति॑ वि॒श्वत॑: ।",
    "index": 3,
    "shloka_num": null
  },
  {
    "text": "सेमे म॒ही रोद॑सी यक्षदा॒वृता॑ समीची॒ने दा॑धार॒ समिष॑: क॒विः ॥२॥",
    "index": 4,
    "shloka_num": 2
  },
  {
    "text": "महि॒ प्सर॒: सुकृ॑तं सो॒म्यं मधू॒र्वी गव्यू॑ति॒रदि॑तेॠ॒तं य॒ते ।",
    "index": 5,
    "shloka_num": null
  },
  {
    "text": "ईशे॒ यो वृ॒ष्टेरि॒त उ॒स्रियो॒ वृषा॒ऽपां ने॒ता य इ॒तऊ॑तिॠ॒ग्मिय॑: ॥३॥",
    "index": 6,
    "shloka_num": 3
  },
  {
    "text": "आ॒त्म॒न्वन्नभो॑ दुह्यते घृ॒तं पय॑ ऋ॒तस्य॒ नाभि॑र॒मृतं॒ वि जा॑यते ।",
    "index": 7,
    "shloka_num": null
  },
  {
    "text": "स॒मी॒ची॒नाः सु॒दान॑वः प्रीणन्ति॒ तं नरो॑ हि॒तमव॑ मेहन्ति॒ पेर॑वः ॥४॥",
    "index": 8,
    "shloka_num": 4
  },
  {
    "text": "अरा॑वीदं॒शुः सच॑मान ऊ॒र्मिणा॑ देवा॒व्यं१ मनु॑षे पिन्वति॒ त्वच॑म् ।",
    "index": 9,
    "shloka_num": null
  },
  {
    "text": "दधा॑ति॒ गर्भ॒मदि॑तेरु॒पस्थ॒ आ येन॑ तो॒कं च॒ तन॑यं च॒ धाम॑हे ॥५॥",
    "index": 10,
    "shloka_num": 5
  },
  {
    "text": "स॒हस्र॑धा॒रेऽव॒ ता अ॑स॒श्चत॑स्तृ॒तीये॑ सन्तु॒ रज॑सि प्र॒जाव॑तीः ।",
    "index": 11,
    "shloka_num": null
  },
  {
    "text": "चत॑स्रो॒ नाभो॒ निहि॑ता अ॒वो दि॒वो ह॒विर्भ॑रन्त्य॒मृतं॑ घृत॒श्चुत॑: ॥६॥",
    "index": 12,
    "shloka_num": 6
  },
  {
    "text": "श्वे॒तं रू॒पं कृ॑णुते॒ यत्सिषा॑सति॒ सोमो॑ मी॒ढ्वाँ असु॑रो वेद॒ भूम॑नः ।",
    "index": 13,
    "shloka_num": null
  },
  {
    "text": "धि॒या शमी॑ सचते॒ सेम॒भि प्र॒वद्दि॒वस्कव॑न्ध॒मव॑ दर्षदु॒द्रिण॑म् ॥७॥",
    "index": 14,
    "shloka_num": 7
  },
  {
    "text": "अध॑ श्वे॒तं क॒लशं॒ गोभि॑र॒क्तं कार्ष्म॒न्ना वा॒ज्य॑क्रमीत्सस॒वान् ।",
    "index": 15,
    "shloka_num": null
  },
  {
    "text": "आ हि॑न्विरे॒ मन॑सा देव॒यन्त॑: क॒क्षीव॑ते श॒तहि॑माय॒ गोना॑म् ॥८॥",
    "index": 16,
    "shloka_num": 8
  },
  {
    "text": "अ॒द्भिः सो॑म पपृचा॒नस्य॑ ते॒ रसोऽव्यो॒ वारं॒ वि प॑वमान धावति ।",
    "index": 17,
    "shloka_num": null
  },
  {
    "text": "स मृ॒ज्यमा॑नः क॒विभि॑र्मदिन्तम॒ स्वद॒स्वेन्द्रा॑य पवमान पी॒तये॑ ॥९॥",
    "index": 18,
    "shloka_num": 9
  }
]
