[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "षट्सप्ततितमम् दशकम्",
        "index": 1,
        "shloka_num": null
    },
    {
        "text": "उद्धव दूत्यं",
        "index": 2,
        "shloka_num": null
    },
    {
        "text": "गत्वा सान्दीपनिमथ चतुष्षष्टिमात्रैरहोभि:",
        "index": 3,
        "shloka_num": null
    },
    {
        "text": "सर्वज्ञस्त्वं सह मुसलिना सर्वविद्या गृहीत्वा ।\nपुत्रं नष्टं यमनिलयनादाहृतं दक्षिणार्थं\nदत्वा तस्मै निजपुरमगा नादयन् पाञ्चजन्यम् ॥१॥",
        "index": 4,
        "shloka_num": 1
    },
    {
        "text": "स्मृत्वा स्मृत्वा पशुपसुदृश: प्रेमभारप्रणुन्ना:\nकारुण्येन त्वमपि विवश: प्राहिणोरुद्धवं तम् ।\nकिञ्चामुष्मै परमसुहृदे भक्तवर्याय तासां\nभक्त्युद्रेकं सकलभुवने दुर्लभं दर्शयिष्यन् ॥२॥",
        "index": 5,
        "shloka_num": 2
    },
    {
        "text": "त्वन्माहात्म्यप्रथिमपिशुनं गोकुलं प्राप्य सायं\nत्वद्वार्ताभिर्बहु स रमयामास नन्दं यशोदाम् ।\nप्रातर्द्दृष्ट्वा मणिमयरथं शङ्किता: पङ्कजाक्ष्य:\nश्रुत्वा प्राप्तं भवदनुचरं त्यक्तकार्या: समीयु: ॥३॥",
        "index": 6,
        "shloka_num": 3
    },
    {
        "text": "दृष्ट्वा चैनं त्वदुपमलसद्वेषभूषाभिरामं\nस्मृत्वा स्मृत्वा तव विलसितान्युच्चकैस्तानि तानि ।\nरुद्धालापा: कथमपि पुनर्गद्गदां वाचमूचु:\nसौजन्यादीन् निजपरभिदामप्यलं विस्मरन्त्य: ॥४॥",
        "index": 7,
        "shloka_num": 4
    },
    {
        "text": "श्रीमन् किं त्वं पितृजनकृते प्रेषितो निर्दयेन\nक्वासौ कान्तो नगरसुदृशां हा हरे नाथ पाया: ।\nआश्लेषाणाममृतवपुषो हन्त ते चुम्बनानाम्\nउन्मादानां कुहकवचसां विस्मरेत् कान्त का वा ॥५॥",
        "index": 8,
        "shloka_num": 5
    },
    {
        "text": "रासक्रीडालुलितललितं विश्लथत्केशपाशं\nमन्दोद्भिन्नश्रमजलकणं लोभनीयं त्वदङ्गम् ।\nकारुण्याब्धे सकृदपि समालिङ्गितुं दर्शयेति\nप्रेमोन्मादाद्भुवनमदन त्वत्प्रियास्त्वां विलेपु: ॥६॥",
        "index": 9,
        "shloka_num": 6
    },
    {
        "text": "एवंप्रायैर्विवशवचनैराकुला गोपिकास्ता:\nत्वत्सन्देशै: प्रकृतिमनयत् सोऽथ विज्ञानगर्भै: ।\nभूयस्ताभिर्मुदितमतिभिस्त्वन्मयीभिर्वधूभि:\nतत्तद्वार्तासरसमनयत् कानिचिद्वासराणि ॥७॥",
        "index": 10,
        "shloka_num": 7
    },
    {
        "text": "त्वत्प्रोद्गानै: सहितमनिशं सर्वतो गेहकृत्यं\nत्वद्वार्तैव प्रसरति मिथ: सैव चोत्स्वापलापा: ।\nचेष्टा: प्रायस्त्वदनुकृतयस्त्वन्मयं सर्वमेवं\nदृष्ट्वा तत्र व्यमुहदधिकं विस्मयादुद्धवोऽयम् ॥८॥",
        "index": 11,
        "shloka_num": 8
    },
    {
        "text": "राधाया मे प्रियतममिदं मत्प्रियैवं ब्रवीति\nत्वं किं मौनं कलयसि सखे मानिनीमत्प्रियेव।\nइत्याद्येव प्रवदति सखि त्वत्प्रियो निर्जने माम्\nइत्थंवादैररमयदयं त्वत्प्रियामुत्पलाक्षीम् ॥९॥",
        "index": 12,
        "shloka_num": 9
    },
    {
        "text": "एष्यामि द्रागनुपगमनं केवलं कार्यभारात्\nविश्लेषेऽपि स्मरणदृढतासम्भवान्मास्तु खेद: ।\nब्रह्मानन्दे मिलति नचिरात् सङ्गमो वा वियोग:\nतुल्यो व: स्यादिति तव गिरा सोऽकरोन्निर्व्यथास्ता: ॥१०॥",
        "index": 13,
        "shloka_num": 10
    },
    {
        "text": "एवं भक्ति: सकलभुवने नेक्षिता न श्रुता वा\nकिं शास्त्रौघै: किमिह तपसा गोपिकाभ्यो नमोऽस्तु ।\nइत्यानन्दाकुलमुपगतं गोकुलादुद्धवं तं\nदृष्ट्वा हृष्टो गुरुपुरपते पाहि मामामयौघात् ॥११॥",
        "index": 14,
        "shloka_num": 11
    }
]