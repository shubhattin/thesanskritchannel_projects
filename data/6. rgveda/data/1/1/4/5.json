[
  {
    "text": "१५ वामदेवो गौतमः । वैश्वानरोऽग्निः ।त्रिष्टुप् ।",
    "index": 0,
    "shloka_num": null
  },
  {
    "text": "वै॒श्वा॒न॒राय॑ मी॒ळहुषे॑ स॒जोषा॑: क॒था दा॑शेमा॒ग्नये॑ बृ॒हद्भाः ।",
    "index": 1,
    "shloka_num": null
  },
  {
    "text": "अनू॑नेन बृह॒ता व॒क्षथे॒नोप॑ स्तभायदुप॒मिन्न रोध॑: ॥१॥",
    "index": 2,
    "shloka_num": 1
  },
  {
    "text": "मा नि॑न्दत॒ य इ॒मां मह्यं॑ रा॒तिं दे॒वो द॒दौ मर्त्या॑य स्व॒धावा॑न् ।",
    "index": 3,
    "shloka_num": null
  },
  {
    "text": "पाका॑य॒ गृत्सो॑ अ॒मृतो॒ विचे॑ता वैश्वान॒रो नृत॑मो य॒ह्वो अ॒ग्निः ॥२॥",
    "index": 4,
    "shloka_num": 2
  },
  {
    "text": "साम॑ द्वि॒बर्हा॒ महि॑ ति॒ग्मभृ॑ष्टिः स॒हस्र॑रेता वृष॒भस्तुवि॑ष्मान् ।",
    "index": 5,
    "shloka_num": null
  },
  {
    "text": "प॒दं न गोरप॑गूळहं विवि॒द्वान॒ग्निर्मह्यं॒ प्रेदु॑ वोचन्मनी॒षाम् ॥३॥",
    "index": 6,
    "shloka_num": 3
  },
  {
    "text": "प्र ताँ अ॒ग्निर्ब॑भसत् ति॒ग्मज॑म्भ॒स्तपि॑ष्ठेन शो॒चिषा॒ यः सु॒राधा॑: ।",
    "index": 7,
    "shloka_num": null
  },
  {
    "text": "प्र ये मि॒नन्ति॒ वरु॑णस्य॒ धाम॑ प्रि॒या मि॒त्रस्य॒ चेत॑तो ध्रु॒वाणि॑ ॥४॥",
    "index": 8,
    "shloka_num": 4
  },
  {
    "text": "अ॒भ्रा॒तरो॒ न योष॑णो॒ व्यन्त॑: पति॒रिपो॒ न जन॑यो दु॒रेवा॑: ।",
    "index": 9,
    "shloka_num": null
  },
  {
    "text": "पा॒पास॒: सन्तो॑ अनृ॒ता अ॑स॒त्या इ॒दं प॒दम॑जनता गभी॒रम् ॥५॥",
    "index": 10,
    "shloka_num": 5
  },
  {
    "text": "इ॒दं मे॑ अग्ने॒ किय॑ते पाव॒काऽमि॑नते गु॒रुं भा॒रं न मन्म॑ ।",
    "index": 11,
    "shloka_num": null
  },
  {
    "text": "बृ॒हद् द॑धाथ धृष॒ता ग॑भी॒रं य॒ह्वं पृ॒ष्ठं प्रय॑सा स॒प्तधा॑तु ॥६॥",
    "index": 12,
    "shloka_num": 6
  },
  {
    "text": "तमिन्न्वे॒३व स॑म॒ना स॑मा॒नम॒भि क्रत्वा॑ पुन॒ती धी॒तिर॑श्याः ।",
    "index": 13,
    "shloka_num": null
  },
  {
    "text": "स॒सस्य॒ चर्म॒न्नधि॒ चारु॒ पृश्ने॒रग्रे॑ रु॒प आरु॑पितं॒ जबा॑रु ॥७॥",
    "index": 14,
    "shloka_num": 7
  },
  {
    "text": "प्र॒वाच्यं॒ वच॑स॒: किं मे॑ अ॒स्य गुहा॑ हि॒तमुप॑ नि॒णिग्व॑दन्ति ।",
    "index": 15,
    "shloka_num": null
  },
  {
    "text": "यदु॒स्रिया॑णा॒मप॒ वारि॑व॒ व्रन् पाति॑ प्रि॒यं रु॒पो अग्रं॑ प॒दं वेः ॥८॥",
    "index": 16,
    "shloka_num": 8
  },
  {
    "text": "इ॒दमु॒ त्यन्महि॑ म॒हामनी॑कं॒ यदु॒स्रिया॒ सच॑त पू॒र्व्यं गौः ।",
    "index": 17,
    "shloka_num": null
  },
  {
    "text": "ऋ॒तस्य॑ प॒दे अधि॒ दीद्या॑नं॒ गुहा॑ रघु॒ष्यद् र॑घु॒यद् वि॑वेद ॥९॥",
    "index": 18,
    "shloka_num": 9
  },
  {
    "text": "अध॑ द्युता॒नः पि॒त्रोः सचा॒साम॑नुत॒ गुह्यं॒ चारु॒ पृश्ने॑: ।",
    "index": 19,
    "shloka_num": null
  },
  {
    "text": "मा॒तुष्प॒दे प॑र॒मे अन्ति॒ षद् गोर्वृष्ण॑: शो॒चिष॒: प्रय॑तस्य जि॒ह्वा ॥१०॥ ॥",
    "index": 20,
    "shloka_num": null
  },
  {
    "text": "ऋ॒तं वो॑चे॒ नम॑सा पृ॒च्छ्यमा॑न॒स्तवा॒शसा॑ जातवेदो॒ यदी॒दम् ।",
    "index": 21,
    "shloka_num": null
  },
  {
    "text": "त्वम॒स्य क्ष॑यसि॒ यद्ध॒ विश्वं॑ दि॒वि यदु॒ द्रवि॑णं॒ यत् पृ॑थि॒व्याम् ॥११॥ ॥",
    "index": 22,
    "shloka_num": null
  },
  {
    "text": "किं नो॑ अ॒स्य द्रवि॑णं॒ कद्ध॒ रत्नं॒ वि नो॑ वोचो जातवेदश्चिकि॒त्वान् ।",
    "index": 23,
    "shloka_num": null
  },
  {
    "text": "गुहाध्व॑नः पर॒मं यन्नो॑ अ॒स्य रेकु॑ प॒दं न नि॑दा॒ना अग॑न्म ॥१२॥",
    "index": 24,
    "shloka_num": 12
  },
  {
    "text": "का म॒र्यादा॑ व॒युना॒ कद्ध॑ वा॒ममच्छा॑ गमेम र॒घवो॒ न वाज॑म् ।",
    "index": 25,
    "shloka_num": null
  },
  {
    "text": "क॒दा नो॑ दे॒वीर॒मृत॑स्य॒ पत्नी॒: सूरो॒ वर्णे॑न ततनन्नु॒षास॑: ॥१३॥",
    "index": 26,
    "shloka_num": 13
  },
  {
    "text": "अ॒नि॒रेण॒ वच॑सा फ॒ल्ग्वे॑न प्र॒तीत्ये॑न कृ॒धुना॑तृ॒पास॑: ।",
    "index": 27,
    "shloka_num": null
  },
  {
    "text": "अधा॒ ते अ॑ग्ने॒ किमि॒हा व॑दन्त्यनायु॒धास॒ आस॑ता सचन्ताम् ॥१४॥",
    "index": 28,
    "shloka_num": 14
  },
  {
    "text": "अ॒स्य श्रि॒ये स॑मिधा॒नस्य॒ वृष्णो॒ वसो॒रनी॑कं॒ दम॒ आ रु॑रोच ।",
    "index": 29,
    "shloka_num": null
  },
  {
    "text": "रुश॒द् वसा॑नः सु॒दृशी॑करूपः क्षि॒तिर्न रा॒या पु॑रु॒वारो॑ अद्यौत् ॥१५॥",
    "index": 30,
    "shloka_num": 15
  }
]
