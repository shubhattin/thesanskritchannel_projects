[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "एकनवतितमम् दशकम्",
        "index": 1,
        "shloka_num": null
    },
    {
        "text": "भक्ति महत्त्वम्",
        "index": 2,
        "shloka_num": null
    },
    {
        "text": "श्रीकृष्ण त्वत्पदोपासनमभयतमं बद्धमिथ्यार्थदृष्टे:",
        "index": 3,
        "shloka_num": null
    },
    {
        "text": "मर्त्यस्यार्तस्य मन्ये व्यपसरति भयं येन सर्वात्मनैव ।\nयत्तावत् त्वत्प्रणीतानिह भजनविधीनास्थितो मोहमार्गे\nधावन्नप्यावृताक्ष: स्खलति न कुहचिद्देवदेवाखिलात्मन् ॥१॥",
        "index": 4,
        "shloka_num": 1
    },
    {
        "text": "भूमन् कायेन वाचा मुहुरपि मनसा त्वद्बलप्रेरितात्मा\nयद्यत् कुर्वे समस्तं तदिह परतरे त्वय्यसावर्पयामि ।\nजात्यापीह श्वपाकस्त्वयि निहितमन:कर्मवागिन्द्रियार्थ-\nप्राणो विश्वं पुनीते न तु विमुखमनास्त्वत्पदाद्विप्रवर्य: ॥२॥",
        "index": 5,
        "shloka_num": 2
    },
    {
        "text": "भीतिर्नाम द्वितीयाद्भवति ननु मन:कल्पितं च द्वितीयं\nतेनैक्याभ्यासशीलो हृदयमिह यथाशक्ति बुद्ध्या निरुन्ध्याम् ।\nमायाविद्धे तु तस्मिन् पुनरपि न तथा भाति मायाधिनाथं\nतं त्वां भक्त्या महत्या सततमनुभजन्नीश भीतिं विजह्याम् ॥३॥",
        "index": 6,
        "shloka_num": 3
    },
    {
        "text": "भक्तेरुत्पत्तिवृद्धी तव चरणजुषां सङ्गमेनैव पुंसाम्\nआसाद्ये पुण्यभाजां श्रिय इव जगति श्रीमतां सङ्गमेन ।\nतत्सङ्गो देव भूयान्मम खलु सततं तन्मुखादुन्मिषद्भि:\nत्वन्माहात्म्यप्रकारैर्भवति च सुदृढा भक्तिरुद्धूतपापा ॥४॥",
        "index": 7,
        "shloka_num": 4
    },
    {
        "text": "श्रेयोमार्गेषु भक्तावधिकबहुमतिर्जन्मकर्माणि भूयो\nगायन् क्षेमाणि नामान्यपि तदुभयत: प्रद्रुतं प्रद्रुतात्मा ।\nउद्यद्धास: कदाचित् कुहचिदपि रुदन् क्वापि गर्जन् प्रगायन्\nउन्मादीव प्रनृत्यन्नयि कुरु करुणां लोकबाह्यश्चरेयम् ॥५॥",
        "index": 8,
        "shloka_num": 5
    },
    {
        "text": "भूतान्येतानि भूतात्मकमपि सकलं पक्षिमत्स्यान् मृगादीन्\nमर्त्यान् मित्राणि शत्रूनपि यमितमतिस्त्वन्मयान्यानमानि ।\nत्वत्सेवायां हि सिद्ध्येन्मम तव कृपया भक्तिदार्ढ्यं विराग:\nत्वत्तत्त्वस्यावबोधोऽपि च भुवनपते यत्नभेदं विनैव ॥६॥",
        "index": 9,
        "shloka_num": 6
    },
    {
        "text": "नो मुह्यन् क्षुत्तृडाद्यैर्भवसरणिभवैस्त्वन्निलीनाशयत्वात्\nचिन्तासातत्यशाली निमिषलवमपि त्वत्पदादप्रकम्प: ।\nइष्टानिष्टेषु तुष्टिव्यसनविरहितो मायिकत्वावबोधात्\nज्योत्स्नाभिस्त्वन्नखेन्दोरधिकशिशिरितेनात्मना सञ्चरेयम् ॥७॥",
        "index": 10,
        "shloka_num": 7
    },
    {
        "text": "भूतेष्वेषु त्वदैक्यस्मृतिसमधिगतौ नाधिकारोऽधुना चेत्\nत्वत्प्रेम त्वत्कमैत्री जडमतिषु कृपा द्विट्सु भूयादुपेक्षा ।\nअर्चायां वा समर्चाकुतुकमुरुतरश्रद्धया वर्धतां मे\nत्वत्संसेवी तथापि द्रुतमुपलभते भक्तलोकोत्तमत्वम् ॥८॥",
        "index": 11,
        "shloka_num": 8
    },
    {
        "text": "आवृत्य त्वत्स्वरूपं क्षितिजलमरुदाद्यात्मना विक्षिपन्ती\nजीवान् भूयिष्ठकर्मावलिविवशगतीन् दु:खजाले क्षिपन्ती ।\nत्वन्माया माभिभून्मामयि भुवनपते कल्पते तत्प्रशान्त्यै\nत्वत्पादे भक्तिरेवेत्यवददयि विभो सिद्धयोगी प्रबुद्ध: ॥९॥",
        "index": 12,
        "shloka_num": 9
    },
    {
        "text": "दु:खान्यालोक्य जन्तुष्वलमुदितविवेकोऽहमाचार्यवर्यात्\nलब्ध्वा त्वद्रूपतत्त्वं गुणचरितकथाद्युद्भवद्भक्तिभूमा ।\nमायामेनां तरित्वा परमसुखमये त्वत्पदे मोदिताहे\nतस्यायं पूर्वरङ्ग: पवनपुरपते नाशयाशेषरोगान् ॥१०॥",
        "index": 13,
        "shloka_num": 10
    }
]