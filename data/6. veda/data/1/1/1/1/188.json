[
  {
    "text": "११ अगस्त्यो मैत्रावरुणिः । आप्रीसूक्तं-(१ इध्मः समिद्धोऽग्निर्वा, २ तनूनपात् ३ इळः, ४ बर्हिः, ५ देवीर्द्वारः, ६ उषा सानक्ता, ७ दैव्यौ होतारौ प्रचेतसौ, ८ तिस्रो देव्यः सरस्वतीळाभारत्यः, ९ त्वष्टा, १० वनस्पतिः, ११ स्वाहाकृतयः) । गायत्री ।",
    "index": 0,
    "shloka_num": null
  },
  {
    "text": "समि॑द्धो अ॒द्य रा॑जसि दे॒वो दे॒वैः स॑हस्रजित् ।\nदू॒तो ह॒व्या क॒विर्व॑ह ॥१ तनू॑नपादृ॒तं य॒ते मध्वा॑ य॒ज्ञः सम॑ज्यते ।\nदध॑त् सह॒स्रिणी॒रिषः॑ ॥२ आ॒जुह्वा॑नो न॒ ईड्यो॑ दे॒वाँ आ व॑क्षि य॒ज्ञिया॑न् ।\nअग्ने॑ सहस्र॒सा अ॑सि ॥३ प्रा॒चीनं॑ ब॒र्हिरोज॑सा स॒हस्र॑वीरमस्तृणन् ।\nयत्रा॑दित्या वि॒राज॑थ ॥४ वि॒राट् स॒म्राड्वि॒भ्वीः प्र॒भ्वीर्ब॒ह्वीश्च॒ भूय॑सीश्च॒ याः ।\nदुरो॑ घृ॒तान्य॑क्षरन् ॥५ सु॒रु॒क्मे हि सु॒पेश॒सा ऽधि॑ श्रि॒या वि॒राज॑तः ।\nउ॒षासा॒वेह सी॑दताम् ॥६ प्र॒थ॒मा हि सु॒वाच॑सा॒ होता॑रा॒ दैव्या॑ क॒वी ।\nय॒ज्ञं नो॑ यक्षतामि॒मम् ॥७ भार॒तीळे॒ सर॑स्वति॒ या वः॒ सर्वा॑ उपब्रु॒वे ।\nता न॑श्चोदयत श्रि॒ये ॥८ त्वष्टा॑ रू॒पाणि॒ हि प्र॒भुः प॒शून् विश्वा॑न् त्समान॒जे ।\nतेषां॑ नः स्फा॒तिमा य॑ज ॥९ उप॒ त्मन्या॑ वनस्पते॒ पाथो॑ दे॒वेभ्यः॑ सृज ।\nअ॒ग्निर्ह॒व्यानि॑ सिष्वदत् ॥१० पु॒रो॒गा अ॒ग्निर्दे॒वानां॑ गाय॒त्रेण॒ सम॑ज्यते ।\nस्वाहा॑कृतीषु रोचते ॥११",
    "index": 1,
    "shloka_num": null
  }
]
