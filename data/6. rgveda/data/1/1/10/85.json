[
  {
    "text": "४७ सावित्री सूर्या ऋषिका । १-५ सोमः, ६-१६ सूर्याविवाहः, १७ देवाः, १८ सोमार्कौ, १९ चन्द्रमाः, २०-२८ नृणां विवाहमन्त्रा आशी:प्रायाः, २९-३० वधूवासः संस्पर्शनिन्दा, ३१ दम्पत्योर्यक्ष्मनाशनं, ३२-४७ सूर्या सावित्री । अनुष्टुप् , १४,१९-२१,२३-२४,२६,३६-३७,४४ त्रिष्टुप्, १८,२७,४३ जगती, ३४ उरोबृहती ।",
    "index": 0,
    "shloka_num": null
  },
  {
    "text": "स॒त्येनोत्त॑भिता॒ भूमि॒: सूर्ये॒णोत्त॑भिता॒ द्यौः  । ऋ॒तेना॑दि॒त्यास्ति॑ष्ठन्ति दि॒वि सोमो॒ अधि॑ श्रि॒तः  ॥१॥",
    "index": 1,
    "shloka_num": 1
  },
  {
    "text": "सोमे॑नादि॒त्या ब॒लिन॒: सोमे॑न पृथि॒वी म॒ही  । अथो॒ नक्ष॑त्राणामे॒षामु॒पस्थे॒ सोम॒ आहि॑तः  ॥२॥",
    "index": 2,
    "shloka_num": 2
  },
  {
    "text": "सोमं॑ मन्यते पपि॒वान्यत्स॑म्पिं॒षन्त्योष॑धिम्  । सोमं॒ यं ब्र॒ह्माणो॑ वि॒दुर्न तस्या॑श्नाति॒ कश्च॒न  ॥३॥",
    "index": 3,
    "shloka_num": 3
  },
  {
    "text": "आ॒च्छद्वि॑धानैर्गुपि॒तो बार्ह॑तैः सोम रक्षि॒तः  । ग्राव्णा॒मिच्छृ॒ण्वन्ति॑ष्ठसि॒ न ते॑ अश्नाति॒ पार्थि॑वः  ॥४॥",
    "index": 4,
    "shloka_num": 4
  },
  {
    "text": "यत्त्वा॑ देव प्र॒पिब॑न्ति॒ तत॒ आ प्या॑यसे॒ पुन॑:  । वा॒युः सोम॑स्य रक्षि॒ता समा॑नां॒ मास॒ आकृ॑तिः  ॥५॥",
    "index": 5,
    "shloka_num": 5
  },
  {
    "text": "रैभ्या॑सीदनु॒देयी॑ नाराशं॒सी न्योच॑नी  । सू॒र्याया॑ भ॒द्रमिद्वासो॒ गाथ॑यैति॒ परि॑ष्कृतम्  ॥६॥",
    "index": 6,
    "shloka_num": 6
  },
  {
    "text": "चित्ति॑रा उप॒बर्ह॑णं॒ चक्षु॑रा अ॒भ्यञ्ज॑नम्  । द्यौर्भूमि॒: कोश॑ आसी॒द्यदया॑त्सू॒र्या पति॑म्  ॥७॥",
    "index": 7,
    "shloka_num": 7
  },
  {
    "text": "स्तोमा॑ आसन्प्रति॒धय॑: कु॒रीरं॒ छन्द॑ ओप॒शः  । सू॒र्याया॑ अ॒श्विना॑ व॒राऽग्निरा॑सीत्पुरोग॒वः  ॥८॥",
    "index": 8,
    "shloka_num": 8
  },
  {
    "text": "सोमो॑ वधू॒युर॑भवद॒श्विना॑स्तामु॒भा व॒रा  । सू॒र्यां यत्पत्ये॒ शंस॑न्तीं॒ मन॑सा सवि॒ताद॑दात्  ॥९॥",
    "index": 9,
    "shloka_num": 9
  },
  {
    "text": "मनो॑ अस्या॒ अन॑ आसी॒द्द्यौरा॑सीदु॒त च्छ॒दिः  । शु॒क्राव॑न॒ड्वाहा॑वास्तां॒ यदया॑त्सू॒र्या गृ॒हम्  ॥१०॥",
    "index": 10,
    "shloka_num": 10
  },
  {
    "text": "ऋ॒क्सा॒माभ्या॑म॒भिहि॑तौ॒ गावौ॑ ते साम॒नावि॑तः  । श्रोत्रं॑ ते च॒क्रे आ॑स्तां दि॒वि पन्था॑श्चराचा॒रः  ॥११॥",
    "index": 11,
    "shloka_num": 11
  },
  {
    "text": "शुची॑ ते च॒क्रे या॒त्या व्या॒नो अक्ष॒ आह॑तः  । अनो॑ मन॒स्मयं॑ सू॒र्याऽऽरो॑हत्प्रय॒ती पति॑म्  ॥१२॥",
    "index": 12,
    "shloka_num": 12
  },
  {
    "text": "सू॒र्याया॑ वह॒तुः प्रागा॑त्सवि॒ता यम॒वासृ॑जत्  । अ॒घासु॑ हन्यन्ते॒ गावोऽर्जु॑न्यो॒: पर्यु॑ह्यते  ॥१३॥",
    "index": 13,
    "shloka_num": 13
  },
  {
    "text": "यद॑श्विना पृ॒च्छमा॑ना॒वया॑तं त्रिच॒क्रेण॑ वह॒तुं सू॒र्याया॑:  ।",
    "index": 14,
    "shloka_num": null
  },
  {
    "text": "विश्वे॑ दे॒वा अनु॒ तद्वा॑मजानन्पु॒त्रः पि॒तरा॑ववृणीत पू॒षा  ॥१४॥",
    "index": 15,
    "shloka_num": 14
  },
  {
    "text": "यदया॑तं शुभस्पती वरे॒यं सू॒र्यामुप॑  । क्वैकं॑ च॒क्रं वा॑मासी॒त्क्व॑ दे॒ष्ट्राय॑ तस्थथुः  ॥१५॥",
    "index": 16,
    "shloka_num": 15
  },
  {
    "text": "द्वे ते॑ च॒क्रे सू॑र्ये ब्र॒ह्माण॑ ऋतु॒था वि॑दुः  । अथैकं॑ च॒क्रं यद्गुहा॒ तद॑द्धा॒तय॒ इद्वि॑दुः  ॥१६॥",
    "index": 17,
    "shloka_num": 16
  },
  {
    "text": "सू॒र्यायै॑ दे॒वेभ्यो॑ मि॒त्राय॒ वरु॑णाय च  । ये भू॒तस्य॒ प्रचे॑तस इ॒दं तेभ्यो॑ऽकरं॒ नम॑:  ॥१७॥",
    "index": 18,
    "shloka_num": 17
  },
  {
    "text": "पू॒र्वा॒प॒रं च॑रतो मा॒ययै॒तौ शिशू॒ क्रीळ॑न्तौ॒ परि॑ यातो अध्व॒रम्  ।",
    "index": 19,
    "shloka_num": null
  },
  {
    "text": "विश्वा॑न्य॒न्यो भुव॑नाभि॒चष्ट॑ ऋ॒तूँर॒न्यो वि॒दध॑ज्जायते॒ पुन॑:  ॥१८॥",
    "index": 20,
    "shloka_num": 18
  },
  {
    "text": "नवो॑नवो भवति॒ जाय॑मा॒नोऽह्नां॑ के॒तुरु॒षसा॑मे॒त्यग्र॑म्  ।",
    "index": 21,
    "shloka_num": null
  },
  {
    "text": "भा॒गं दे॒वेभ्यो॒ वि द॑धात्या॒यन्प्र च॒न्द्रमा॑स्तिरते दी॒र्घमायु॑:  ॥१९॥",
    "index": 22,
    "shloka_num": 19
  },
  {
    "text": "सु॒किं॒शु॒कं श॑ल्म॒लिं वि॒श्वरू॑पं॒ हिर॑ण्यवर्णं सु॒वृतं॑ सुच॒क्रम्  ।",
    "index": 23,
    "shloka_num": null
  },
  {
    "text": "आ रो॑ह सूर्ये अ॒मृत॑स्य लो॒कं स्यो॒नं पत्ये॑ वह॒तुं कृ॑णुष्व  ॥२०॥",
    "index": 24,
    "shloka_num": 20
  },
  {
    "text": "उदी॒र्ष्वात॒: पति॑वती॒ ह्ये॒३षा वि॒श्वाव॑सुं॒ नम॑सा गी॒र्भिरी॑ळे  ।",
    "index": 25,
    "shloka_num": null
  },
  {
    "text": "अ॒न्यामि॑च्छ पितृ॒षदं॒ व्य॑क्तां॒ स ते॑ भा॒गो ज॒नुषा॒ तस्य॑ विद्धि  ॥२१॥",
    "index": 26,
    "shloka_num": 21
  },
  {
    "text": "उदी॒र्ष्वातो॑ विश्वावसो॒ नम॑सेळा महे त्वा  । अ॒न्यामि॑च्छ प्रफ॒र्व्यं१ सं जा॒यां पत्या॑ सृज  ॥२२॥",
    "index": 27,
    "shloka_num": 22
  },
  {
    "text": "अ॒नृ॒क्ष॒रा ऋ॒जव॑: सन्तु॒ पन्था॒ येभि॒: सखा॑यो॒ यन्ति॑ नो वरे॒यम्  ।",
    "index": 28,
    "shloka_num": null
  },
  {
    "text": "सम॑र्य॒मा सं भगो॑ नो निनीया॒त्सं जा॑स्प॒त्यं सु॒यम॑मस्तु देवाः  ॥२३॥",
    "index": 29,
    "shloka_num": 23
  },
  {
    "text": "प्र त्वा॑ मुञ्चामि॒ वरु॑णस्य॒ पाशा॒द्येन॒ त्वाब॑ध्नात्सवि॒ता सु॒शेव॑:  ।",
    "index": 30,
    "shloka_num": null
  },
  {
    "text": "ऋ॒तस्य॒ योनौ॑ सुकृ॒तस्य॑ लो॒केऽरि॑ष्टां त्वा स॒ह पत्या॑ दधामि  ॥२४॥",
    "index": 31,
    "shloka_num": 24
  },
  {
    "text": "प्रेतो मु॒ञ्चामि॒ नामुत॑: सुब॒द्धाम॒मुत॑स्करम्  । यथे॒यमि॑न्द्र मीढ्वः सुपु॒त्रा सु॒भगास॑ति  ॥२५॥",
    "index": 32,
    "shloka_num": 25
  },
  {
    "text": "पू॒षा त्वे॒तो न॑यतु हस्त॒गृह्या॒ऽश्विना॑ त्वा॒ प्र व॑हतां॒ रथे॑न  ।",
    "index": 33,
    "shloka_num": null
  },
  {
    "text": "गृ॒हान्ग॑च्छ गृ॒हप॑त्नी॒ यथासो॑ व॒शिनी॒ त्वं वि॒दथ॒मा व॑दासि  ॥२६॥",
    "index": 34,
    "shloka_num": 26
  },
  {
    "text": "इ॒ह प्रि॒यं प्र॒जया॑ ते॒ समृ॑ध्यताम॒स्मिन्गृ॒हे गार्ह॑पत्याय जागृहि  ।",
    "index": 35,
    "shloka_num": null
  },
  {
    "text": "ए॒ना पत्या॑ त॒न्वं१ सं सृ॑ज॒स्वाधा॒ जिव्री॑ वि॒दथ॒मा व॑दाथः  ॥२७॥",
    "index": 36,
    "shloka_num": 27
  },
  {
    "text": "नी॒ल॒लो॒हि॒तं भ॑वति कृ॒त्यास॒क्तिर्व्य॑ज्यते  । एध॑न्ते अस्या ज्ञा॒तय॒: पति॑र्ब॒न्धेषु॑ बध्यते  ॥२८॥",
    "index": 37,
    "shloka_num": 28
  },
  {
    "text": "परा॑ देहि शामु॒ल्यं॑ ब्र॒ह्मभ्यो॒ वि भ॑जा॒ वसु॑  । कृ॒त्यैषा प॒द्वती॑ भू॒त्व्या जा॒या वि॑शते॒ पति॑म्  ॥२९॥",
    "index": 38,
    "shloka_num": 29
  },
  {
    "text": "अ॒श्री॒रा त॒नूर्भ॑वति॒ रुश॑ती पा॒पया॑मु॒या  । पति॒र्यद्व॒ध्वो॒३ वास॑सा॒ स्वमङ्ग॑मभि॒धित्स॑ते  ॥३०॥",
    "index": 39,
    "shloka_num": 30
  },
  {
    "text": "ये व॒ध्व॑श्च॒न्द्रं व॑ह॒तुं यक्ष्मा॒ यन्ति॒ जना॒दनु॑  । पुन॒स्तान्य॒ज्ञिया॑ दे॒वा नय॑न्तु॒ यत॒ आग॑ताः  ॥३॥१",
    "index": 40,
    "shloka_num": null
  },
  {
    "text": "मा वि॑दन्परिप॒न्थिनो॒ य आ॒सीद॑न्ति॒ दम्प॑ती  । सु॒गेभि॑र्दु॒र्गमती॑ता॒मप॑ द्रा॒न्त्वरा॑तयः  ॥३२॥",
    "index": 41,
    "shloka_num": 32
  },
  {
    "text": "सु॒म॒ङ्ग॒लीरि॒यं व॒धूरि॒मां स॒मेत॒ पश्य॑त  । सौभा॑ग्यमस्यै द॒त्त्वायाऽथास्तं॒ वि परे॑तन  ॥३३॥",
    "index": 42,
    "shloka_num": 33
  },
  {
    "text": "तृ॒ष्टमे॒तत्कटु॑कमे॒तद॑पा॒ष्ठव॑द्वि॒षव॒न्नैतदत्त॑वे  । सू॒र्यां यो ब्र॒ह्मा वि॒द्यात्स इद्वाधू॑यमर्हति  ॥३४॥",
    "index": 43,
    "shloka_num": 34
  },
  {
    "text": "आ॒शस॑नं वि॒शस॑न॒मथो॑ अधिवि॒कर्त॑नम्  । सू॒र्याया॑: पश्य रू॒पाणि॒ तानि॑ ब्र॒ह्मा तु शु॑न्धति  ॥३५॥",
    "index": 44,
    "shloka_num": 35
  },
  {
    "text": "गृ॒भ्णामि॑ ते सौभग॒त्वाय॒ हस्तं॒ मया॒ पत्या॑ ज॒रद॑ष्टि॒र्यथास॑:  ।",
    "index": 45,
    "shloka_num": null
  },
  {
    "text": "भगो॑ अर्य॒मा स॑वि॒ता पुरं॑धि॒र्मह्यं॑ त्वादु॒र्गार्ह॑पत्याय दे॒वाः  ॥३६॥",
    "index": 46,
    "shloka_num": 36
  },
  {
    "text": "तां पू॑षञ्छि॒वत॑मा॒मेर॑यस्व॒ यस्यां॒ बीजं॑ मनु॒ष्या॒३ वप॑न्ति  ।",
    "index": 47,
    "shloka_num": null
  },
  {
    "text": "या न॑ ऊ॒रू उ॑श॒ती वि॒श्रया॑ते॒ यस्या॑मु॒शन्त॑: प्र॒हरा॑म॒ शेप॑म्  ॥३७॥",
    "index": 48,
    "shloka_num": 37
  },
  {
    "text": "तुभ्य॒मग्रे॒ पर्य॑वहन्त्सू॒र्यां व॑ह॒तुना॑ स॒ह  । पुन॒: पति॑भ्यो जा॒यां दा अ॑ग्ने प्र॒जया॑ स॒ह  ॥३८॥",
    "index": 49,
    "shloka_num": 38
  },
  {
    "text": "पुन॒: पत्नी॑म॒ग्निर॑दा॒दायु॑षा स॒ह वर्च॑सा  । दी॒र्घायु॑रस्या॒ यः पति॒र्जीवा॑ति श॒रद॑: श॒तम्  ॥३९॥",
    "index": 50,
    "shloka_num": 39
  },
  {
    "text": "सोम॑: प्रथ॒मो वि॑विदे गन्ध॒र्वो वि॑विद॒ उत्त॑रः  । तृ॒तीयो॑ अ॒ग्निष्टे॒ पति॑स्तु॒रीय॑स्ते मनुष्य॒जाः  ॥४०॥",
    "index": 51,
    "shloka_num": 40
  },
  {
    "text": "सोमो॑ ददद्गन्ध॒र्वाय॑ गन्ध॒र्वो द॑दद॒ग्नये॑  । र॒यिं च॑ पु॒त्राँश्चा॑दाद॒ग्निर्मह्य॒मथो॑ इ॒माम्  ॥४१॥",
    "index": 52,
    "shloka_num": 41
  },
  {
    "text": "इ॒हैव स्तं॒ मा वि यौ॑ष्टं॒ विश्व॒मायु॒र्व्य॑श्नुतम्  । क्रीळ॑न्तौ पु॒त्रैर्नप्तृ॑भि॒र्मोद॑मानौ॒ स्वे गृ॒हे  ॥४२॥",
    "index": 53,
    "shloka_num": 42
  },
  {
    "text": "आ न॑: प्र॒जां ज॑नयतु प्र॒जाप॑तिराजर॒साय॒ सम॑नक्त्वर्य॒मा  ।",
    "index": 54,
    "shloka_num": null
  },
  {
    "text": "अदु॑र्मङ्गलीः पतिलो॒कमा वि॑श॒ शं नो॑ भव द्वि॒पदे॒ शं चतु॑ष्पदे  ॥४३॥",
    "index": 55,
    "shloka_num": 43
  },
  {
    "text": "अघो॑रचक्षु॒रप॑तिघ्न्येधि शि॒वा प॒शुभ्य॑: सु॒मना॑: सु॒वर्चा॑:  ।",
    "index": 56,
    "shloka_num": null
  },
  {
    "text": "वी॒र॒सूर्दे॒वका॑मा स्यो॒ना शं नो॑ भव द्वि॒पदे॒ शं चतु॑ष्पदे  ॥४४॥",
    "index": 57,
    "shloka_num": 44
  },
  {
    "text": "इ॒मां त्वमि॑न्द्र मीढ्वः सुपु॒त्रां सु॒भगां॑ कृणु  । दशा॑स्यां पु॒त्राना धे॑हि॒ पति॑मेकाद॒शं कृ॑धि  ॥४५॥",
    "index": 58,
    "shloka_num": 45
  },
  {
    "text": "स॒म्राज्ञी॒ श्वशु॑रे भव स॒म्राज्ञी॑ श्व॒श्र्वां भ॑व  । नना॑न्दरि स॒म्राज्ञी॑ भव स॒म्राज्ञी॒ अधि॑ दे॒वृषु॑  ॥४६॥",
    "index": 59,
    "shloka_num": 46
  },
  {
    "text": "सम॑ञ्जन्तु॒ विश्वे॑ दे॒वाः समापो॒ हृद॑यानि नौ  । सं मा॑त॒रिश्वा॒ सं धा॒ता समु॒ देष्ट्री॑ दधातु नौ  ॥४७॥",
    "index": 60,
    "shloka_num": 47
  }
]
