[
  {
    "text": "३३ शंयुर्बार्हस्पत्य: । इन्द्र:, ३१-३३ बृबुस्तक्षा । गायत्री, २९ अतिनिचृत, ३१ पादनिचृत, ३३ अनुष्टुप् ।",
    "index": 0,
    "shloka_num": null
  },
  {
    "text": "य आन॑यत्परा॒वत॒: सुनी॑ती तु॒र्वशं॒ यदु॑म् ।\nइन्द्र॒: स नो॒ युवा॒ सखा॑ ॥१॥",
    "index": 1,
    "shloka_num": 1
  },
  {
    "text": "अ॒वि॒प्रे चि॒द्वयो॒ दध॑दना॒शुना॑ चि॒दर्व॑ता ।\nइन्द्रो॒ जेता॑ हि॒तं धन॑म् ॥२॥",
    "index": 2,
    "shloka_num": 2
  },
  {
    "text": "म॒हीर॑स्य॒ प्रणी॑तयः पू॒र्वीरु॒त प्रश॑स्तयः ।\nनास्य॑ क्षीयन्त ऊ॒तय॑: ॥३॥",
    "index": 3,
    "shloka_num": 3
  },
  {
    "text": "सखा॑यो॒ ब्रह्म॑वाह॒सेऽर्च॑त॒ प्र च॑ गायत ।\nस हि न॒: प्रम॑तिर्म॒ही ॥४॥",
    "index": 4,
    "shloka_num": 4
  },
  {
    "text": "त्वमेक॑स्य वृत्रहन्नवि॒ता द्वयो॑रसि ।\nउ॒तेदृशे॒ यथा॑ व॒यम् ॥५॥",
    "index": 5,
    "shloka_num": 5
  },
  {
    "text": "नय॒सीद्वति॒ द्विष॑: कृ॒णोष्यु॑क्थशं॒सिन॑: ।\nनृभि॑: सु॒वीर॑ उच्यसे ॥६॥",
    "index": 6,
    "shloka_num": 6
  },
  {
    "text": "ब्र॒ह्माणं॒ ब्रह्म॑वाहसं गी॒र्भिः सखा॑यमृ॒ग्मिय॑म् ।\nगां न दो॒हसे॑ हुवे ॥७॥",
    "index": 7,
    "shloka_num": 7
  },
  {
    "text": "यस्य॒ विश्वा॑नि॒ हस्त॑योरू॒चुर्वसू॑नि॒ नि द्वि॒ता ।\nवी॒रस्य॑ पृतना॒षह॑: ॥८॥",
    "index": 8,
    "shloka_num": 8
  },
  {
    "text": "वि दृ॒ळ्हानि॑ चिदद्रिवो॒ जना॑नां शचीपते ।\nवृ॒ह मा॒या अ॑नानत ॥९॥",
    "index": 9,
    "shloka_num": 9
  },
  {
    "text": "तमु॑ त्वा सत्य सोमपा॒ इन्द्र॑ वाजानां पते ।\nअहू॑महि श्रव॒स्यव॑: ॥१०॥",
    "index": 10,
    "shloka_num": 10
  },
  {
    "text": "तमु॑ त्वा॒ यः पु॒रासि॑थ॒ यो वा॑ नू॒नं हि॒ते धने॑ ।\nहव्य॒: स श्रु॑धी॒ हव॑म् ॥११॥",
    "index": 11,
    "shloka_num": 11
  },
  {
    "text": "धी॒भिरर्व॑द्भि॒रर्व॑तो॒ वाजाँ॑ इन्द्र श्र॒वाय्या॑न् ।\nत्वया॑ जेष्म हि॒तं धन॑म् ॥१२॥",
    "index": 12,
    "shloka_num": 12
  },
  {
    "text": "अभू॑रु वीर गिर्वणो म॒हाँ इ॑न्द्र॒ धने॑ हि॒ते ।\nभरे॑ वितन्त॒साय्य॑: ॥१३॥",
    "index": 13,
    "shloka_num": 13
  },
  {
    "text": "या त॑ ऊ॒तिर॑मित्रहन्म॒क्षूज॑वस्त॒मास॑ति ।\nतया॑ नो हिनुही॒ रथ॑म् ॥१४॥",
    "index": 14,
    "shloka_num": 14
  },
  {
    "text": "स रथे॑न र॒थीत॑मो॒ऽस्माके॑नाभि॒युग्व॑ना ।\nजेषि॑ जिष्णो हि॒तं धन॑म् ॥१५॥",
    "index": 15,
    "shloka_num": 15
  },
  {
    "text": "य एक॒ इत्तमु॑ ष्टुहि कृष्टी॒नां विच॑र्षणिः ।\nपति॑र्ज॒ज्ञे वृष॑क्रतुः ॥१६॥",
    "index": 16,
    "shloka_num": 16
  },
  {
    "text": "यो गृ॑ण॒तामिदासि॑था॒ऽऽपिरू॒ती शि॒वः सखा॑ ।\nस त्वं न॑ इन्द्र मृळय ॥१७॥",
    "index": 17,
    "shloka_num": 17
  },
  {
    "text": "धि॒ष्व वज्रं॒ गभ॑स्त्यो रक्षो॒हत्या॑य वज्रिवः ।\nसा॒स॒ही॒ष्ठा अ॒भि स्पृध॑: ॥१८॥",
    "index": 18,
    "shloka_num": 18
  },
  {
    "text": "प्र॒त्नं र॑यी॒णां युजं॒ सखा॑यं कीरि॒चोद॑नम् ।\nब्रह्म॑वाहस्तमं हुवे ॥१९॥",
    "index": 19,
    "shloka_num": 19
  },
  {
    "text": "स हि विश्वा॑नि॒ पार्थि॑वाँ॒ एको॒ वसू॑नि॒ पत्य॑ते ।\nगिर्व॑णस्तमो॒ अध्रि॑गुः ॥२०॥",
    "index": 20,
    "shloka_num": 20
  },
  {
    "text": "स नो॑ नि॒युद्भि॒रा पृ॑ण॒ कामं॒ वाजे॑भिर॒श्विभि॑: ।\nगोम॑द्भिर्गोपते धृ॒षत् ॥२१॥",
    "index": 21,
    "shloka_num": 21
  },
  {
    "text": "तद्वो॑ गाय सु॒ते सचा॑ पुरुहू॒ताय॒ सत्व॑ने ।\nशं यद्गवे॒ न शा॒किने॑ ॥२२॥",
    "index": 22,
    "shloka_num": 22
  },
  {
    "text": "न घा॒ वसु॒र्नि य॑मते दा॒नं वाज॑स्य॒ गोम॑तः ।\nयत्सी॒मुप॒ श्रव॒द्गिर॑: ॥२३॥",
    "index": 23,
    "shloka_num": 23
  },
  {
    "text": "कु॒वित्स॑स्य॒ प्र हि व्र॒जं गोम॑न्तं दस्यु॒हा गम॑त् ।\nशची॑भि॒रप॑ नो वरत् ॥२४॥",
    "index": 24,
    "shloka_num": 24
  },
  {
    "text": "इ॒मा उ॑ त्वा शतक्रतो॒ऽभि प्र णो॑नुवु॒र्गिर॑: ।\nइन्द्र॑ व॒त्सं न मा॒तर॑: ॥२५॥",
    "index": 25,
    "shloka_num": 25
  },
  {
    "text": "दू॒णाशं॑ स॒ख्यं तव॒ गौर॑सि वीर गव्य॒ते ।\nअश्वो॑ अश्वाय॒ते भ॑व ॥२६॥",
    "index": 26,
    "shloka_num": 26
  },
  {
    "text": "स म॑न्दस्वा॒ ह्यन्ध॑सो॒ राध॑से त॒न्वा॑ म॒हे ।\nन स्तो॒तारं॑ नि॒दे क॑रः ॥२७॥",
    "index": 27,
    "shloka_num": 27
  },
  {
    "text": "इ॒मा उ॑ त्वा सु॒तेसु॑ते॒ नक्ष॑न्ते गिर्वणो॒ गिर॑: ।\nव॒त्सं गावो॒ न धे॒नव॑: ॥२८॥",
    "index": 28,
    "shloka_num": 28
  },
  {
    "text": "पु॒रू॒तमं॑ पुरू॒णां स्तो॑तॄ॒णां विवा॑चि ।\nवाजे॑भिर्वाजय॒ताम् ॥२९॥",
    "index": 29,
    "shloka_num": 29
  },
  {
    "text": "अ॒स्माक॑मिन्द्र भूतु ते॒ स्तोमो॒ वाहि॑ष्ठो॒ अन्त॑मः ।\nअ॒स्मान्रा॒ये म॒हे हि॑नु ॥३०॥",
    "index": 30,
    "shloka_num": 30
  },
  {
    "text": "अधि॑ बृ॒बुः प॑णी॒नां वर्षि॑ष्ठे मू॒र्धन्न॑स्थात् ।\nउ॒रुः कक्षो॒ न गा॒ङ्ग्यः ॥३१॥",
    "index": 31,
    "shloka_num": 31
  },
  {
    "text": "यस्य॑ वा॒योरि॑व द्र॒वद्भ॒द्रा रा॒तिः स॑ह॒स्रिणी॑ ।\nस॒द्यो दा॒नाय॒ मंह॑ते ॥३२॥",
    "index": 32,
    "shloka_num": 32
  },
  {
    "text": "तत्सु नो॒ विश्वे॑ अ॒र्य आ सदा॑ गृणन्ति का॒रव॑: ।\nबृ॒बुं स॑हस्र॒दात॑मं सू॒रिं स॑हस्र॒सात॑मम् ॥३३॥",
    "index": 33,
    "shloka_num": 33
  }
]
