[
  {
    "text": "१३ गोषूक्त्यश्वसूक्तिनौ काण्वायनौ । इन्द्रः । उष्णिक् ।",
    "index": 0,
    "shloka_num": null
  },
  {
    "text": "तम्व॒भि प्र गा॑यत पुरुहू॒तं पु॑रुष्टु॒तम् ।\nइन्द्रं॑ गी॒र्भिस्त॑वि॒षमा वि॑वासत ॥१॥",
    "index": 1,
    "shloka_num": 1
  },
  {
    "text": "यस्य॑ द्वि॒बर्ह॑सो बृ॒हत्सहो॑ दा॒धार॒ रोद॑सी ।\nगि॒रीँरज्राँ॑ अ॒पः स्व॑र्वृषत्व॒ना ॥२॥",
    "index": 2,
    "shloka_num": 2
  },
  {
    "text": "स रा॑जसि पुरुष्टुतँ॒ एको॑ वृ॒त्राणि॑ जिघ्नसे ।\nइन्द्र॒ जैत्रा॑ श्रव॒स्या॑ च॒ यन्त॑वे ॥३॥",
    "index": 3,
    "shloka_num": 3
  },
  {
    "text": "तं ते॒ मदं॑ गृणीमसि॒ वृष॑णं पृ॒त्सु सा॑स॒हिम् ।\nउ॒ लो॒क॒कृ॒त्नुम॑द्रिवो हरि॒श्रिय॑म् ॥४॥",
    "index": 4,
    "shloka_num": 4
  },
  {
    "text": "येन॒ ज्योतीं॑ष्या॒यवे॒ मन॑वे च वि॒वेदि॑थ ।\nम॒न्दा॒नो अ॒स्य ब॒र्हिषो॒ वि रा॑जसि ॥५॥",
    "index": 5,
    "shloka_num": 5
  },
  {
    "text": "तद॒द्या चि॑त्त उ॒क्थिनोऽनु॑ ष्टुवन्ति पू॒र्वथा॑ ।\nवृष॑पत्नीर॒पो ज॑या दि॒वेदि॑वे ॥६॥",
    "index": 6,
    "shloka_num": 6
  },
  {
    "text": "तव॒ त्यदि॑न्द्रि॒यं बृ॒हत्तव॒ शुष्म॑मु॒त क्रतु॑म् ।\nवज्रं॑ शिशाति धि॒षणा॒ वरे॑ण्यम् ॥७॥",
    "index": 7,
    "shloka_num": 7
  },
  {
    "text": "तव॒ द्यौरि॑न्द्र॒ पौंस्यं॑ पृथि॒वी व॑र्धति॒ श्रवः॑ ।\nत्वामापः॒ पर्व॑तासश्च हिन्विरे ॥८॥",
    "index": 8,
    "shloka_num": 8
  },
  {
    "text": "त्वां विष्णु॑र्बृ॒हन्क्षयो॑ मि॒त्रो गृ॑णाति॒ वरु॑णः ।\nत्वां शर्धो॑ मद॒त्यनु॒ मारु॑तम् ॥९॥",
    "index": 9,
    "shloka_num": 9
  },
  {
    "text": "त्वं वृषा॒ जना॑नां॒ मंहि॑ष्ठ इन्द्र जज्ञिषे ।\nस॒त्रा विश्वा॑ स्वप॒त्यानि॑ दधिषे ॥१०॥",
    "index": 10,
    "shloka_num": 10
  },
  {
    "text": "स॒त्रा त्वं पु॑रुष्टुतँ॒ एको॑ वृ॒त्राणि॑ तोशसे ।\nनान्य इन्द्रा॒त्कर॑णं॒ भूय॑ इन्वति ॥११॥",
    "index": 11,
    "shloka_num": 11
  },
  {
    "text": "यदि॑न्द्र मन्म॒शस्त्वा॒ नाना॒ हव॑न्त ऊ॒तये॑ ।\nअ॒स्माके॑भि॒र्नृभि॒रत्रा॒ स्व॑र्जय ॥१२॥",
    "index": 12,
    "shloka_num": 12
  },
  {
    "text": "अरं॒ क्षया॑य नो म॒हे विश्वा॑ रू॒पाण्या॑वि॒शन् ।\nइन्द्रं॒ जैत्रा॑य हर्षया॒ शची॒पति॑म् ॥१३॥",
    "index": 13,
    "shloka_num": 13
  }
]
