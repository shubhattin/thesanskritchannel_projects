[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "अष्टनवतितमम् दशकम्",
        "index": 1,
        "shloka_num": null
    },
    {
        "text": "निष्कल ब्रह्म उपासनम्",
        "index": 2,
        "shloka_num": null
    },
    {
        "text": "यस्मिन्नेतद्विभातं यत इदमभवद्येन चेदं य एतत्",
        "index": 3,
        "shloka_num": null
    },
    {
        "text": "योऽस्मादुत्तीर्णरूप: खलु सकलमिदं भासितं यस्य भासा ।\nयो वाचां दूरदूरे पुनरपि मनसां यस्य देवा मुनीन्द्रा:\nनो विद्युस्तत्त्वरूपं किमु पुनरपरे कृष्ण तस्मै नमस्ते ॥१॥",
        "index": 4,
        "shloka_num": 1
    },
    {
        "text": "जन्माथो कर्म नाम स्फुटमिह गुणदोषादिकं वा न यस्मिन्\nलोकानामूतये य: स्वयमनुभजते तानि मायानुसारी ।\nविभ्रच्छक्तीररूपोऽपि च बहुतररूपोऽवभात्यद्भुतात्मा\nतस्मै कैवल्यधाम्ने पररसपरिपूर्णाय विष्णो नमस्ते ॥२॥",
        "index": 5,
        "shloka_num": 2
    },
    {
        "text": "नो तिर्यञ्चन्न मर्त्यं न च सुरमसुरं न स्त्रियं नो पुमांसं\nन द्रव्यं कर्म जातिं गुणमपि सदसद्वापि ते रूपमाहु: ।\nशिष्टं यत् स्यान्निषेधे सति निगमशतैर्लक्षणावृत्तितस्तत्\nकृच्छ्रेणावेद्यमानं परमसुखमयं भाति तस्मै नमस्ते ॥३॥",
        "index": 6,
        "shloka_num": 3
    },
    {
        "text": "मायायां बिम्बितस्त्वं सृजसि महदहङ्कारतन्मात्रभेदै:\nभूतग्रामेन्द्रियाद्यैरपि सकलजगत्स्वप्नसङ्कल्पकल्पम् ।\nभूय: संहृत्य सर्वं कमठ इव पदान्यात्मना कालशक्त्या\nगम्भीरे जायमाने तमसि वितिमिरो भासि तस्मै नमस्ते ॥४॥",
        "index": 7,
        "shloka_num": 4
    },
    {
        "text": "शब्दब्रह्मेति कर्मेत्यणुरिति भगवन् काल इत्यालपन्ति\nत्वामेकं विश्वहेतुं सकलमयतया सर्वथा कल्प्यमानम् ।\nवेदान्तैर्यत्तु गीतं पुरुषपरचिदात्माभिधं तत्तु तत्त्वं\nप्रेक्षामात्रेण मूलप्रकृतिविकृतिकृत् कृष्ण तस्मै नमस्ते ॥५॥",
        "index": 8,
        "shloka_num": 5
    },
    {
        "text": "सत्त्वेनासत्तया वा न च खलु सदसत्त्वेन निर्वाच्यरूपा\nधत्ते यासावविद्या गुणफणिमतिवद्विश्वदृश्यावभासम् ।\nविद्यात्वं सैव याता श्रुतिवचनलवैर्यत्कृपास्यन्दलाभे\nसंसारारण्यसद्यस्त्रुटनपरशुतामेति तस्मै नमस्ते ॥६॥",
        "index": 9,
        "shloka_num": 6
    },
    {
        "text": "भूषासु स्वर्णवद्वा जगति घटशरावादिके मृत्तिकावत्\nतत्त्वे सञ्चिन्त्यमाने स्फुरति तदधुनाप्यद्वितीयं वपुस्ते ।\nस्वप्नद्रष्टु: प्रबोधे तिमिरलयविधौ जीर्णरज्जोश्च यद्वत्\nविद्यालाभे तथैव स्फुटमपि विकसेत् कृष्ण तस्मै नमस्ते ॥७॥",
        "index": 10,
        "shloka_num": 7
    },
    {
        "text": "यद्भीत्योदेति सूर्यो दहति च दहनो वाति वायुस्तथान्ये\nयद्भीता: पद्मजाद्या: पुनरुचितबलीनाहरन्तेऽनुकालम् ।\nयेनैवारोपिता: प्राङ्निजपदमपि ते च्यावितारश्च पश्चात्\nतस्मै विश्वं नियन्त्रे वयमपि भवते कृष्ण कुर्म: प्रणामम् ॥८॥",
        "index": 11,
        "shloka_num": 8
    },
    {
        "text": "त्रैलोक्यं भावयन्तं त्रिगुणमयमिदं त्र्यक्षरस्यैकवाच्यं\nत्रीशानामैक्यरूपं त्रिभिरपि निगमैर्गीयमानस्वरूपम् ।\nतिस्रोवस्था विदन्तं त्रियुगजनिजुषं त्रिक्रमाक्रान्तविश्वं\nत्रैकाल्ये भेदहीनं त्रिभिरहमनिशं योगभेदैर्भजे त्वाम् ॥९॥",
        "index": 12,
        "shloka_num": 9
    },
    {
        "text": "सत्यं शुद्धं विबुद्धं जयति तव वपुर्नित्यमुक्तं निरीहं\nनिर्द्वन्द्वं निर्विकारं निखिलगुणगणव्यञ्जनाधारभूतम् ।\nनिर्मूलं निर्मलं तन्निरवधिमहिमोल्लासि निर्लीनमन्तः\nनिस्सङ्गानां मुनीनां निरुपमपरमानन्दसान्द्रप्रकाशम् ॥१०॥",
        "index": 13,
        "shloka_num": 10
    },
    {
        "text": "दुर्वारं द्वादशारं त्रिशतपरिमिलत्षष्टिपर्वाभिवीतं\nसम्भ्राम्यत् क्रूरवेगं क्षणमनु जगदाच्छिद्य सन्धावमानम् ।\nचक्रं ते कालरूपं व्यथयतु न तु मां त्वत्पदैकावलम्बं\nविष्णो कारुण्यसिन्धो पवनपुरपते पाहि सर्वामयौघात् ॥११॥",
        "index": 14,
        "shloka_num": null
    }
]