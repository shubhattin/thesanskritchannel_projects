[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "त्रयस्त्रिंशम् दशकम्",
        "index": 2,
        "shloka_num": null
    },
    {
        "text": "अम्बरीष चरितम्",
        "index": 3,
        "shloka_num": null
    },
    {
        "text": "वैवस्वताख्यमनुपुत्रनभागजात-\nनाभागनामकनरेन्द्रसुतोऽम्बरीष: ।\nसप्तार्णवावृतमहीदयितोऽपि रेमे\nत्वत्सङ्गिषु त्वयि च मग्नमनास्सदैव ॥१॥",
        "index": 4,
        "shloka_num": 1
    },
    {
        "text": "त्वत्प्रीतये सकलमेव वितन्वतोऽस्य\nभक्त्यैव देव नचिरादभृथा: प्रसादम् ।\nयेनास्य याचनमृतेऽप्यभिरक्षणार्थं\nचक्रं भवान् प्रविततार सहस्रधारम् ॥२॥",
        "index": 5,
        "shloka_num": 2
    },
    {
        "text": "स द्वादशीव्रतमथो भवदर्चनार्थं\nवर्षं दधौ मधुवने यमुनोपकण्ठे ।\nपत्न्या समं सुमनसा महतीं वितन्वन्\nपूजां द्विजेषु विसृजन् पशुषष्टिकोटिम् ॥३॥",
        "index": 6,
        "shloka_num": 3
    },
    {
        "text": "तत्राथ पारणदिने भवदर्चनान्ते\nदुर्वाससाऽस्य मुनिना भवनं प्रपेदे ।\nभोक्तुं वृतश्चस नृपेण परार्तिशीलो\nमन्दं जगाम यमुनां नियमान्विधास्यन् ॥४॥",
        "index": 7,
        "shloka_num": 4
    },
    {
        "text": "राज्ञाऽथ पारणमुहूर्तसमाप्तिखेदाद्\nवारैव पारणमकारि भवत्परेण ।\nप्राप्तो मुनिस्तदथ दिव्यदृशा विजानन्\nक्षिप्यन् क्रुधोद्धृतजटो विततान कृत्याम् ॥५॥",
        "index": 8,
        "shloka_num": 5
    },
    {
        "text": "कृत्यां च तामसिधरां भुवनं दहन्तीम्\nअग्रेऽभिवीक्ष्यनृपतिर्न पदाच्चकम्पे ।\nत्वद्भक्तबाधमभिवीक्ष्य सुदर्शनं ते\nकृत्यानलं शलभयन् मुनिमन्वधावीत् ॥६॥",
        "index": 9,
        "shloka_num": 6
    },
    {
        "text": "धावन्नशेषभुवनेषु भिया स पश्यन्\nविश्वत्र चक्रमपि ते गतवान् विरिञ्चम् ।\nक: कालचक्रमतिलङ्घयतीत्यपास्त:\nशर्वं ययौ स च भवन्तमवन्दतैव ॥७॥",
        "index": 10,
        "shloka_num": 7
    },
    {
        "text": "भूयो भवन्निलयमेत्य मुनिं नमन्तं\nप्रोचे भवानहमृषे ननु भक्तदास: ।\nज्ञानं तपश्च विनयान्वितमेव मान्यं\nयाह्यम्बरीषपदमेव भजेति भूमन् ॥८॥",
        "index": 11,
        "shloka_num": 8
    },
    {
        "text": "तावत्समेत्य मुनिना स गृहीतपादो\nराजाऽपसृत्य भवदस्त्रमसावनौषीत् ।\nचक्रे गते मुनिरदादखिलाशिषोऽस्मै\nत्वद्भक्तिमागसि कृतेऽपि कृपां च शंसन् ॥९॥",
        "index": 12,
        "shloka_num": 9
    },
    {
        "text": "राजा प्रतीक्ष्य मुनिमेकसमामनाश्वान्\nसम्भोज्य साधु तमृषिं विसृजन् प्रसन्नम् ।\nभुक्त्वा स्वयं त्वयि ततोऽपि दृढं रतोऽभूत्\nसायुज्यमाप च स मां पवनेश पाया: ॥१०॥",
        "index": 13,
        "shloka_num": 10
    }
]