[
  {
    "text": "६ सत्यश्रवा आत्रेयः । उषा । त्रिष्टुप् ।",
    "index": 0,
    "shloka_num": null
  },
  {
    "text": "द्यु॒तद्या॑मानं बृह॒तीमृ॒तेन॑ ऋ॒ताव॑रीमरु॒णप्सुं॑ विभा॒तीम्  ।",
    "index": 1,
    "shloka_num": null
  },
  {
    "text": "दे॒वीमु॒षसं॒ स्व॑रा॒वह॑न्तीं॒ प्रति॒ विप्रा॑सो म॒तिभि॑र्जरन्ते  ॥१॥",
    "index": 2,
    "shloka_num": 1
  },
  {
    "text": "ए॒षा जनं॑ दर्श॒ता बो॒धय॑न्ती सु॒गान् प॒थः कृ॑ण्व॒ती या॒त्यग्रे॑  ।",
    "index": 3,
    "shloka_num": null
  },
  {
    "text": "बृ॒ह॒द्र॒था बृ॑ह॒ती वि॑श्वमि॒न्वोषा ज्योति॑र्यच्छ॒त्यग्रे॒ अह्ना॑म्  ॥२॥",
    "index": 4,
    "shloka_num": 2
  },
  {
    "text": "ए॒षा गोभि॑ररु॒णेभि॑र्युजा॒ना ऽस्रे॑धन्ती र॒यिमप्रा॑यु चक्रे  ।",
    "index": 5,
    "shloka_num": null
  },
  {
    "text": "प॒थो रद॑न्ती सुवि॒ताय॑ दे॒वी पु॑रुष्टु॒ता वि॒श्ववा॑रा॒ वि भा॑ति  ॥३॥",
    "index": 6,
    "shloka_num": 3
  },
  {
    "text": "ए॒षा व्ये॑नी भवति द्वि॒बर्हा॑ आविष्कृण्वा॒ना त॒न्वं॑ पु॒रस्ता॑त्  ।",
    "index": 7,
    "shloka_num": null
  },
  {
    "text": "ऋ॒तस्य॒ पन्था॒मन्वे॑ति सा॒धु प्र॑जान॒तीव॒ न दिशो॑ मिनाति  ॥४॥",
    "index": 8,
    "shloka_num": 4
  },
  {
    "text": "ए॒षा शु॒भ्रा न त॒न्वो॑ विदा॒नोर्ध्वेव॑ स्ना॒ती दृ॒शये॑ नो अस्थात्  ।",
    "index": 9,
    "shloka_num": null
  },
  {
    "text": "अप॒ द्वेषो॒ बाध॑माना॒ तमां॑स्यु॒षा दि॒वो दु॑हि॒ता ज्योति॒षागा॑त्  ॥५॥",
    "index": 10,
    "shloka_num": 5
  },
  {
    "text": "ए॒षा प्र॑ती॒ची दु॑हि॒ता दि॒वो नॄन् योषे॑व भ॒द्रा नि रि॑णीते॒ अप्स॑:  ।",
    "index": 11,
    "shloka_num": null
  },
  {
    "text": "व्यू॒र्ण्व॒ती दा॒शुषे॒ वार्या॑णि॒ पुन॒र्ज्योति॑र्युव॒तिः पू॒र्वथा॑कः  ॥६॥",
    "index": 12,
    "shloka_num": 6
  }
]
