[
  {
    "text": "७ नृमेध-पुरुमेधावाङ्गिरसौ । इन्द्रः । १-४ प्रगाथः = ( विषमा बृहती, समा सतोबृहती ) । ५-६ अनुष्टुप्",
    "index": 0,
    "shloka_num": null
  },
  {
    "text": "बृ॒हदिन्द्रा॑य गायत॒ मरु॑तो वृत्र॒हन्त॑मम् ।\nयेन॒ ज्योति॒रज॑नयन्नृता॒वृधो॑ दे॒वं दे॒वाय॒ जागृ॑वि ॥१॥",
    "index": 1,
    "shloka_num": 1
  },
  {
    "text": "अपा॑धमद॒भिश॑स्तीरशस्ति॒हाऽथेन्द्रो॑ द्यु॒म्न्याभ॑वत् ।\nदे॒वास्त॑ इन्द्र स॒ख्याय॑ येमिरे॒ बृह॑द्भानो॒ मरु॑द्गण ॥२॥",
    "index": 2,
    "shloka_num": 2
  },
  {
    "text": "प्र व॒ इन्द्रा॑य बृह॒ते मरु॑तो॒ ब्रह्मा॑र्चत ।\nवृ॒त्रं ह॑नति वृत्र॒हा श॒तक्र॑तु॒र्वज्रे॑ण श॒तप॑र्वणा ॥३॥",
    "index": 3,
    "shloka_num": 3
  },
  {
    "text": "अ॒भि प्र भ॑र धृष॒ता धृ॑षन्मनः॒ श्रव॑श्चित्ते असद्बृ॒हत् ।\nअर्ष॒न्त्वापो॒ जव॑सा॒ वि मा॒तरो॒ हनो॑ वृ॒त्रं जया॒ स्वः॑ ॥४॥",
    "index": 4,
    "shloka_num": 4
  },
  {
    "text": "यज्जाय॑था अपूर्व्य॒ मघ॑वन्वृत्र॒हत्या॑य ।\nतत्पृ॑थि॒वीम॑प्रथय॒स्तद॑स्तभ्ना उ॒त द्याम् ॥५॥",
    "index": 5,
    "shloka_num": 5
  },
  {
    "text": "तत्ते॑ य॒ज्ञो अ॑जायत॒ तद॒र्क उ॒त हस्कृ॑तिः ।\nतद्विश्व॑मभि॒भूर॑सि॒ यज्जा॒तं यच्च॒ जन्त्व॑म् ॥६॥",
    "index": 6,
    "shloka_num": 6
  },
  {
    "text": "आ॒मासु॑ प॒क्वमैर॑य॒ आ सूर्यं॑ रोहयो दि॒वि ।\nघ॒र्मं न साम॑न्तपता सुवृ॒क्तिभि॒र्जुष्टं॒ गिर्व॑णसे बृ॒हत् ॥७॥",
    "index": 7,
    "shloka_num": 7
  }
]
