[
  {
    "text": "२५ कुत्स आङ्गिरसः । १(आद्यपादस्य) द्यावापृथिव्यौ, १(द्विती यपादस्य) अग्निः, १ (उत्तरार्धस्य) अश्विनौ, २-२५ अश्विनौ । जगती, २४-२५ त्रिष्टुप् ।",
    "index": 0,
    "shloka_num": null
  },
  {
    "text": "ईळे॒ द्यावा॑पृथि॒वी पू॒र्वचि॑त्तये॒ ऽग्निं घ॒र्मं सु॒रुचं॒ याम॑न्नि॒ष्टये॑  ।",
    "index": 1,
    "shloka_num": null
  },
  {
    "text": "याभि॒र्भरे॑ का॒रमंशा॑य॒ जिन्व॑थ॒स्ताभि॑रू॒ षु ऊ॒तिभि॑रश्वि॒ना ग॑तम्  ॥१॥",
    "index": 2,
    "shloka_num": 1
  },
  {
    "text": "यु॒वोर्दा॒नाय॑ सु॒भरा॑ अस॒श्चतो॒ रथ॒मा त॑स्थुर्वच॒सं न मन्त॑वे  ।",
    "index": 3,
    "shloka_num": null
  },
  {
    "text": "याभि॒र्धियोऽव॑थ॒: कर्म॑न्नि॒ष्टये॒ ताभि॑रू॒ षु ऊ॒तिभि॑रश्वि॒ना ग॑तम्  ॥२॥",
    "index": 4,
    "shloka_num": 2
  },
  {
    "text": "यु॒वं तासां॑ दि॒व्यस्य॑ प्र॒ शास॑ने वि॒शां क्ष॑यथो अ॒मृत॑स्य म॒ज्मना॑  ।",
    "index": 5,
    "shloka_num": null
  },
  {
    "text": "याभि॑र्धे॒नुम॒स्वं १ पिन्व॑थो नरा॒ ताभि॑रू॒ षु ऊ॒तिभि॑रश्वि॒ना ग॑तम्  ॥३॥",
    "index": 6,
    "shloka_num": 3
  },
  {
    "text": "याभि॒: परि॑ज्मा॒ तन॑यस्य म॒ज्मना॑ द्विमा॒ता तू॒र्षु त॒रणि॑र्वि॒भूष॑ति  ।",
    "index": 7,
    "shloka_num": null
  },
  {
    "text": "याभि॑स्त्रि॒मन्तु॒रभ॑वद् विचक्ष॒णस्ताभि॑रू॒ षु ऊ॒तिभि॑रश्वि॒ना ग॑तम्  ॥४॥",
    "index": 8,
    "shloka_num": 4
  },
  {
    "text": "याभी॑ रे॒भं निवृ॑तं सि॒तम॒द्भ्य उद् वन्द॑न॒मैर॑यतं॒ स्व॑र्दृ॒शे  ।",
    "index": 9,
    "shloka_num": null
  },
  {
    "text": "याभि॒: कण्वं॒ प्र सिषा॑सन्त॒माव॑तं॒ ताभि॑रू॒ षु ऊ॒तिभि॑रश्वि॒ना ग॑तम्  ॥५॥",
    "index": 10,
    "shloka_num": 5
  },
  {
    "text": "याभि॒रन्त॑कं॒ जस॑मान॒मार॑णे भु॒ज्युं याभि॑रव्य॒थिभि॑र्जिजि॒न्वथु॑:  ।",
    "index": 11,
    "shloka_num": null
  },
  {
    "text": "याभि॑: क॒र्कन्धुं॑ व॒य्यं॑ च॒ जिन्व॑थ॒स्ताभि॑रू॒ षु ऊ॒तिभि॑रश्वि॒ना ग॑तम्  ॥६॥",
    "index": 12,
    "shloka_num": 6
  },
  {
    "text": "याभि॑: शुच॒न्तिं ध॑न॒सां सु॑षं॒सदं॑ त॒प्तं घ॒र्ममो॒म्याव॑न्त॒मत्र॑ये  ।",
    "index": 13,
    "shloka_num": null
  },
  {
    "text": "याभि॒: पृश्नि॑गुं पुरु॒कुत्स॒माव॑तं॒ ताभि॑रू॒ षु ऊ॒तिभि॑रश्वि॒ना ग॑तम्  ॥७॥",
    "index": 14,
    "shloka_num": 7
  },
  {
    "text": "याभि॒: शची॑भिर्वृषणा परा॒वृजं॒ प्रान्धं श्रो॒णं चक्ष॑स॒ एत॑वे कृ॒थः  ।",
    "index": 15,
    "shloka_num": null
  },
  {
    "text": "याभि॒र्वर्ति॑कां ग्रसि॒ताममु॑ञ्चतं॒ ताभि॑रू॒ षु ऊ॒तिभि॑रश्वि॒ना ग॑तम्  ॥८॥",
    "index": 16,
    "shloka_num": 8
  },
  {
    "text": "याभि॒: सिन्धुं॒ मधु॑मन्त॒मस॑श्चतं॒ वसि॑ष्ठं॒ याभि॑रजरा॒वजि॑न्वतम्  ।",
    "index": 17,
    "shloka_num": null
  },
  {
    "text": "याभि॒: कुत्सं॑ श्रु॒तर्यं॒ नर्य॒माव॑तं॒ ताभि॑रू॒ षु ऊ॒तिभि॑रश्वि॒ना ग॑तम्  ॥९॥",
    "index": 18,
    "shloka_num": 9
  },
  {
    "text": "याभि॑र्वि॒श्पलां॑ धन॒साम॑थ॒र्व्यं॑ स॒हस्र॑मीह्ल आ॒जावजि॑न्वतम्  ।",
    "index": 19,
    "shloka_num": null
  },
  {
    "text": "याभि॒र्वश॑म॒श्व्यं प्रे॒णिमाव॑तं॒ ताभि॑रू॒ षु ऊ॒तिभि॑रश्वि॒ना ग॑तम्  ॥१०॥",
    "index": 20,
    "shloka_num": 10
  },
  {
    "text": "याभि॑: सुदानू औशि॒जाय॑ व॒णिजे॑ दी॒र्घश्र॑वसे॒ मधु॒ कोशो॒ अक्ष॑रत्  ।",
    "index": 21,
    "shloka_num": null
  },
  {
    "text": "क॒क्षीव॑न्तं स्तो॒तारं॒ याभि॒राव॑तं॒ ताभि॑रू॒ षु ऊ॒तिभि॑रश्वि॒ना ग॑तम्  ॥११॥",
    "index": 22,
    "shloka_num": 11
  },
  {
    "text": "याभी॑ र॒सां क्षोद॑सो॒द्नः पि॑पि॒न्वथु॑रन॒श्वं याभी॒ रथ॒माव॑तं जि॒षे  ।",
    "index": 23,
    "shloka_num": null
  },
  {
    "text": "याभि॑स्त्रि॒शोक॑ उ॒स्रिया॑ उ॒दाज॑त॒ ताभि॑रू॒ षु ऊ॒तिभि॑रश्वि॒ना ग॑तम्  ॥१२॥",
    "index": 24,
    "shloka_num": 12
  },
  {
    "text": "याभि॒: सूर्यं॑ परिया॒थः प॑रा॒वति॑ मन्धा॒तारं॒ क्षैत्र॑पत्ये॒ष्वाव॑तम्  ।",
    "index": 25,
    "shloka_num": null
  },
  {
    "text": "याभि॒र्विप्रं॒ प्र भ॒रद्वा॑ज॒माव॑तं॒ ताभि॑रू॒ षु ऊ॒तिभि॑रश्वि॒ना ग॑तम्  ॥१३॥",
    "index": 26,
    "shloka_num": 13
  },
  {
    "text": "याभि॑र्म॒हाम॑तिथि॒ग्वं क॑शो॒जुवं॒ दिवो॑दासं शम्बर॒हत्य॒ आव॑तम्  ।",
    "index": 27,
    "shloka_num": null
  },
  {
    "text": "याभि॑: पू॒र्भिद्ये॑ त्र॒सद॑स्यु॒माव॑तं॒ ताभि॑रू॒ षु ऊ॒तिभि॑रश्वि॒ना ग॑तम्  ॥१४॥",
    "index": 28,
    "shloka_num": 14
  },
  {
    "text": "याभि॑र्व॒म्रं वि॑पिपा॒नमु॑पस्तु॒तं क॒लिं याभि॑र्वि॒त्तजा॑निं दुव॒स्यथ॑:  ।",
    "index": 29,
    "shloka_num": null
  },
  {
    "text": "याभि॒र्व्य॑श्वमु॒त पृथि॒माव॑तं॒ ताभि॑रू॒ षु ऊ॒तिभि॑रश्वि॒ना ग॑तम्  ॥१५॥",
    "index": 30,
    "shloka_num": 15
  },
  {
    "text": "याभि॑र्नरा श॒यवे॒ याभि॒रत्र॑ये॒ याभि॑: पु॒रा मन॑वे गा॒तुमी॒षथु॑:  ।",
    "index": 31,
    "shloka_num": null
  },
  {
    "text": "याभि॒: शारी॒राज॑तं॒ स्यूम॑रश्मये॒ ताभि॑रू॒ षु ऊ॒तिभि॑रश्वि॒ना ग॑तम्  ॥१६॥",
    "index": 32,
    "shloka_num": 16
  },
  {
    "text": "याभि॒: पठ॑र्वा॒ जठ॑रस्य म॒ज्मना॒ग्निर्नादी॑देच्चि॒त इ॒द्धो अज्म॒न्ना  ।",
    "index": 33,
    "shloka_num": null
  },
  {
    "text": "याभि॒: शर्या॑त॒मव॑थो महाध॒ने ताभि॑रू॒ षु ऊ॒तिभि॑रश्वि॒ना ग॑तम्  ॥१७॥",
    "index": 34,
    "shloka_num": 17
  },
  {
    "text": "याभि॑रङ्गिरो॒ मन॑सा निर॒ण्यथो ऽग्रं॒ गच्छ॑थो विव॒रे गोअ॑र्णसः  ।",
    "index": 35,
    "shloka_num": null
  },
  {
    "text": "याभि॒र्मनुं॒ शूर॑मि॒षा स॒माव॑तं॒ ताभि॑रू॒ षु ऊ॒तिभि॑रश्वि॒ना ग॑तम्  ॥१८॥",
    "index": 36,
    "shloka_num": 18
  },
  {
    "text": "याभि॒: पत्नी॑र्विम॒दाय॑ न्यू॒हथु॒रा घ॑ वा॒ याभि॑ररु॒णीरशि॑क्षतम्  ।",
    "index": 37,
    "shloka_num": null
  },
  {
    "text": "याभि॑: सु॒दास॑ ऊ॒हथु॑: सुदे॒व्यं १ ताभि॑रू॒ षु ऊ॒तिभि॑रश्वि॒ना ग॑तम्  ॥१९॥",
    "index": 38,
    "shloka_num": 19
  },
  {
    "text": "याभि॒: शंता॑ती॒ भव॑थो ददा॒शुषे॑ भु॒ज्युं याभि॒रव॑थो॒ याभि॒रध्रि॑गुम्  ।",
    "index": 39,
    "shloka_num": null
  },
  {
    "text": "ओ॒म्याव॑तीं सु॒भरा॑मृत॒स्तुभं॒ ताभि॑रू॒ षु ऊ॒तिभि॑रश्वि॒ना ग॑तम्  ॥२०॥",
    "index": 40,
    "shloka_num": 20
  },
  {
    "text": "याभि॑: कृ॒शानु॒मस॑ने दुव॒स्यथो॑ ज॒वे याभि॒र्यूनो॒ अर्व॑न्त॒माव॑तम्  ।",
    "index": 41,
    "shloka_num": null
  },
  {
    "text": "मधु॑ प्रि॒यं भ॑रथो॒ यत् स॒रड्भ्य॒स्ताभि॑रू॒ षु ऊ॒तिभि॑रश्वि॒ना ग॑तम्  ॥२१॥",
    "index": 42,
    "shloka_num": 21
  },
  {
    "text": "याभि॒र्नरं॑ गोषु॒युधं॑ नृ॒षाह्ये॒ क्षेत्र॑स्य सा॒ता तन॑यस्य॒ जिन्व॑थः  ।",
    "index": 43,
    "shloka_num": null
  },
  {
    "text": "याभी॒ रथाँ॒ अव॑थो॒ याभि॒रर्व॑त॒स्ताभि॑रू॒ षु ऊ॒तिभि॑रश्वि॒ना ग॑तम्  ॥२२॥",
    "index": 44,
    "shloka_num": 22
  },
  {
    "text": "याभि॒: कुत्स॑मार्जुने॒यं श॑तक्रतू॒ प्र तु॒र्वीतिं॒ प्र च॑ द॒भीति॒माव॑तम्  ।",
    "index": 45,
    "shloka_num": null
  },
  {
    "text": "याभि॑र्ध्व॒सन्तिं॑ पुरु॒षन्ति॒माव॑तं॒ ताभि॑रू॒ षु ऊ॒तिभि॑रश्वि॒ना ग॑तम्  ॥२३॥",
    "index": 46,
    "shloka_num": 23
  },
  {
    "text": "अप्न॑स्वतीमश्विना॒ वाच॑म॒स्मे कृ॒तं नो॑ दस्रा वृषणा मनी॒षाम्  ।",
    "index": 47,
    "shloka_num": null
  },
  {
    "text": "अ॒द्यू॒त्येऽव॑से॒ नि ह्व॑ये वां वृ॒धे च॑ नो भवतं॒ वाज॑सातौ  ॥२४॥",
    "index": 48,
    "shloka_num": 24
  },
  {
    "text": "द्युभि॑र॒क्तुभि॒: परि॑ पातम॒स्मानरि॑ष्टेभिरश्विना॒ सौभ॑गेभिः  ।",
    "index": 49,
    "shloka_num": null
  },
  {
    "text": "तन्नो॑ मि॒त्रो वरु॑णो मामहन्ता॒मदि॑ति॒: सिन्धु॑: पृथि॒वी उ॒त द्यौः  ॥२५॥",
    "index": 50,
    "shloka_num": 25
  }
]
