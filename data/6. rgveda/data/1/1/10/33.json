[
  {
    "text": "९कवष ऐलूषः । १ विश्वेदेवाः, २-३ इन्द्रः, ४-५ कुरुश्रवणस्त्रासदस्यवः, ६-९ उपमश्रवा मैत्रातिथिः । १ त्रिष्टुप् , प्रगाथः = ( २ बृहती, ३ सतोबृहती ),४-९ गायत्री ।",
    "index": 0,
    "shloka_num": null
  },
  {
    "text": "प्र मा॑ युयुज्रे प्र॒युजो॒ जना॑नां॒ वहा॑मि स्म पू॒षण॒मन्त॑रेण ।\nविश्वे॑ दे॒वासो॒ अध॒ माम॑रक्षन्दु॒:शासु॒रागा॒दिति॒ घोष॑ आसीत् ॥१॥",
    "index": 1,
    "shloka_num": 1
  },
  {
    "text": "सं मा॑ तपन्त्य॒भित॑: स॒पत्नी॑रिव॒ पर्श॑वः ।\nनि बा॑धते॒ अम॑तिर्न॒ग्नता॒ जसु॒र्वेर्न वे॑वीयते म॒तिः ॥२॥",
    "index": 2,
    "shloka_num": 2
  },
  {
    "text": "मूषो॒ न शि॒श्ना व्य॑दन्ति मा॒ध्य॑ स्तो॒तारं॑ ते शतक्रतो ।\nस॒कृत्सु नो॑ मघवन्निन्द्र मृळ॒याऽधा॑ पि॒तेव॑ नो भव ॥३॥",
    "index": 3,
    "shloka_num": 3
  },
  {
    "text": "कु॒रु॒श्रव॑णमावृणि॒ राजा॑नं॒ त्रास॑दस्यवम् ।\nमंहि॑ष्ठं वा॒घता॒मृषि॑: ॥४॥",
    "index": 4,
    "shloka_num": 4
  },
  {
    "text": "यस्य॑ मा ह॒रितो॒ रथे॑ ति॒स्रो वह॑न्ति साधु॒या ।\nस्तवै॑ स॒हस्र॑दक्षिणे ॥५॥",
    "index": 5,
    "shloka_num": 5
  },
  {
    "text": "यस्य॒ प्रस्वा॑दसो॒ गिर॑ उप॒मश्र॑वसः पि॒तुः ।\nक्षेत्रं॒ न र॒ण्वमू॒चुषे॑ ॥६॥",
    "index": 6,
    "shloka_num": 6
  },
  {
    "text": "अधि॑ पुत्रोपमश्रवो॒ नपा॑न्मित्रातिथेरिहि ।\nपि॒तुष्टे॑ अस्मि वन्दि॒ता ॥७॥",
    "index": 7,
    "shloka_num": 7
  },
  {
    "text": "यदीशी॑या॒मृता॑नामु॒त वा॒ मर्त्या॑नाम् ।\nजीवे॒दिन्म॒घवा॒ मम॑ ॥८॥",
    "index": 8,
    "shloka_num": 8
  },
  {
    "text": "न दे॒वाना॒मति॑ व्र॒तं श॒तात्मा॑ च॒न जी॑वति ।\nतथा॑ यु॒जा वि वा॑वृते ॥९॥",
    "index": 9,
    "shloka_num": 9
  }
]
