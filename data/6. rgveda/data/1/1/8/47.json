[
  {
    "text": "१८ त्रित आप्त्य:  । आदित्या: , १४ -१८ आदित्योषस: ( दु:स्वप्नघ्नं )  । महापंक्ति:  ।",
    "index": 0,
    "shloka_num": null
  },
  {
    "text": "महि॑ वो मह॒तामवो॒ वरु॑ण॒ मित्र॑ दा॒शुषे॑  ।",
    "index": 1,
    "shloka_num": null
  },
  {
    "text": "यमा॑दित्या अ॒भि द्रु॒हो रक्ष॑था॒ नेम॒घं न॑शदने॒हसो॑ व ऊ॒तय॑: सु॒ऊतयो॑ व ऊ॒तय॑:  ॥१॥",
    "index": 2,
    "shloka_num": 1
  },
  {
    "text": "वि॒दा दे॑वा अ॒घाना॒मादि॑त्यासो अ॒पाकृ॑तिम्  ।",
    "index": 3,
    "shloka_num": null
  },
  {
    "text": "प॒क्षा वयो॒ यथो॒परि॒ व्य१स्मे शर्म॑ यच्छताने॒हसो॑ व ऊ॒तय॑: सु॒ऊतयो॑ व ऊ॒तय॑:  ॥२॥",
    "index": 4,
    "shloka_num": 2
  },
  {
    "text": "व्य१स्मे अधि॒ शर्म॒ तत्प॒क्षा वयो॒ न य॑न्तन  ।",
    "index": 5,
    "shloka_num": null
  },
  {
    "text": "विश्वा॑नि विश्ववेदसो वरू॒थ्या॑ मनामहेऽने॒हसो॑ व ऊ॒तय॑: सु॒ऊतयो॑ व ऊ॒तय॑:  ॥३॥",
    "index": 6,
    "shloka_num": 3
  },
  {
    "text": "यस्मा॒ अरा॑सत॒ क्षयं॑ जी॒वातुं॑ च॒ प्रचे॑तसः  ।",
    "index": 7,
    "shloka_num": null
  },
  {
    "text": "मनो॒र्विश्व॑स्य॒ घेदि॒म आ॑दि॒त्या रा॒य ई॑शतेऽने॒हसो॑ व ऊ॒तय॑: सु॒ऊतयो॑ व ऊ॒तय॑:  ॥४॥",
    "index": 8,
    "shloka_num": 4
  },
  {
    "text": "परि॑ णो वृणजन्न॒घा दु॒र्गाणि॑ र॒थ्यो॑ यथा  ।",
    "index": 9,
    "shloka_num": null
  },
  {
    "text": "स्यामेदिन्द्र॑स्य॒ शर्म॑ण्यादि॒त्याना॑मु॒ताव॑स्यने॒हसो॑ व ऊ॒तय॑: सु॒ऊतयो॑ व ऊ॒तय॑:  ॥५॥",
    "index": 10,
    "shloka_num": 5
  },
  {
    "text": "प॒रि॒ह्वृ॒तेद॒ना जनो॑ यु॒ष्माद॑त्तस्य वायति  ।",
    "index": 11,
    "shloka_num": null
  },
  {
    "text": "देवा॒ अद॑भ्रमाश वो॒ यमा॑दित्या॒ अहे॑तनाने॒हसो॑ व ऊ॒तय॑: सु॒ऊतयो॑ व ऊ॒तय॑:  ॥६॥",
    "index": 12,
    "shloka_num": 6
  },
  {
    "text": "न तं ति॒ग्मं च॒न त्यजो॒ न द्रा॑सद॒भि तं गु॒रु  ।",
    "index": 13,
    "shloka_num": null
  },
  {
    "text": "यस्मा॑ उ॒ शर्म॑ स॒प्रथ॒ आदि॑त्यासो॒ अरा॑ध्वमने॒हसो॑ व ऊ॒तय॑: सु॒ऊतयो॑ व ऊ॒तय॑:  ॥७॥",
    "index": 14,
    "shloka_num": 7
  },
  {
    "text": "यु॒ष्मे दे॑वा॒ अपि॑ ष्मसि॒ युध्य॑न्त इव॒ वर्म॑सु  ।",
    "index": 15,
    "shloka_num": null
  },
  {
    "text": "यू॒यं म॒हो न॒ एन॑सो यू॒यमर्भा॑दुरुष्यताने॒हसो॑ व ऊ॒तय॑: सु॒ऊतयो॑ व ऊ॒तय॑:  ॥८॥",
    "index": 16,
    "shloka_num": 8
  },
  {
    "text": "अदि॑तिर्न उरुष्य॒त्वदि॑ति॒: शर्म॑ यच्छतु  ।",
    "index": 17,
    "shloka_num": null
  },
  {
    "text": "मा॒ता मि॒त्रस्य॑ रे॒वतो॑ऽर्य॒म्णो वरु॑णस्य चाने॒हसो॑ व ऊ॒तय॑: सु॒ऊतयो॑ व ऊ॒तय॑:  ॥९॥",
    "index": 18,
    "shloka_num": 9
  },
  {
    "text": "यद्दे॑वा॒: शर्म॑ शर॒णं यद्भ॒द्रं यद॑नातु॒रम्  ।",
    "index": 19,
    "shloka_num": null
  },
  {
    "text": "त्रि॒धातु॒ यद्व॑रू॒थ्यं१ तद॒स्मासु॒ वि य॑न्तनाने॒हसो॑ व ऊ॒तय॑: सु॒ऊतयो॑ व ऊ॒तय॑:  ॥१०॥",
    "index": 20,
    "shloka_num": 10
  },
  {
    "text": "आदि॑त्या॒ अव॒ हि ख्यताधि॒ कूला॑दिव॒ स्पश॑:  ।",
    "index": 21,
    "shloka_num": null
  },
  {
    "text": "सु॒ती॒र्थमर्व॑तो य॒थानु॑ नो नेषथा सु॒गम॑ने॒हसो॑ व ऊ॒तय॑: सु॒तयो॑ व ऊ॒तय॑:  ॥११॥",
    "index": 22,
    "shloka_num": 11
  },
  {
    "text": "नेह भ॒द्रं र॑क्ष॒स्विने॒ नाव॒यै नोप॒या उ॒त  ।",
    "index": 23,
    "shloka_num": null
  },
  {
    "text": "गवे॑ च भ॒द्रं धे॒नवे॑ वी॒राय॑ च श्रवस्य॒ते॑ऽने॒हसो॑ व ऊ॒तय॑: सु॒ऊतयो॑ व ऊ॒तय॑:  ॥१२॥",
    "index": 24,
    "shloka_num": 12
  },
  {
    "text": "यदा॒विर्यद॑पी॒च्यं१ देवा॑सो॒ अस्ति॑ दुष्कृ॒तम्  ।",
    "index": 25,
    "shloka_num": null
  },
  {
    "text": "त्रि॒ते तद्विश्व॑मा॒प्त्य आ॒रे अ॒स्मद्द॑धातनाने॒हसो॑ व ऊ॒तय॑: सु॒ऊतयो॑ व ऊ॒तय॑:  ॥१३॥",
    "index": 26,
    "shloka_num": 13
  },
  {
    "text": "यच्च॒ गोषु॑ दु॒ष्ष्वप्न्यं॒ यच्चा॒स्मे दु॑हितर्दिवः  ।",
    "index": 27,
    "shloka_num": null
  },
  {
    "text": "त्रि॒ताय॒ तद्वि॑भावर्या॒प्त्याय॒ परा॑ वहाने॒हसो॑ व ऊ॒तय॑: सु॒ऊतयो॑ व ऊ॒तय॑:  ॥१४॥",
    "index": 28,
    "shloka_num": 14
  },
  {
    "text": "नि॒ष्कं वा॑ घा कृ॒णव॑ते॒ स्रजं॑ वा दुहितर्दिवः  ।",
    "index": 29,
    "shloka_num": null
  },
  {
    "text": "त्रि॒ते दु॒ष्ष्वप्न्यं॒ सर्व॑मा॒प्त्ये परि॑ दद्मस्यने॒हसो॑ व ऊ॒तय॑: सु॒ऊतयो॑ व ऊ॒तय॑:  ॥१५॥",
    "index": 30,
    "shloka_num": 15
  },
  {
    "text": "तद॑न्नाय॒ तद॑पसे॒ तं भा॒गमु॑पसे॒दुषे॑  ।",
    "index": 31,
    "shloka_num": null
  },
  {
    "text": "त्रि॒ताय॑ च द्वि॒ताय॒ चोषो॑ दु॒ष्ष्वप्न्यं॑ वहाने॒हसो॑ व ऊ॒तय॑: सु॒ऊतयो॑ व ऊ॒तय॑:  ॥१६॥",
    "index": 32,
    "shloka_num": 16
  },
  {
    "text": "यथा॑ क॒लां यथा॑ श॒फं यथ॑ ऋ॒णं सं॒नया॑मसि  ।",
    "index": 33,
    "shloka_num": null
  },
  {
    "text": "ए॒वा दु॒ष्ष्वप्न्यं॒ सर्व॑मा॒प्त्ये सं न॑यामस्यने॒हसो॑ व ऊ॒तय॑: सु॒ऊतयो॑ व ऊ॒तय॑:  ॥१७॥",
    "index": 34,
    "shloka_num": 17
  },
  {
    "text": "अजै॑ष्मा॒द्यास॑नाम॒ चाभू॒माना॑गसो व॒यम्  ।",
    "index": 35,
    "shloka_num": null
  },
  {
    "text": "उषो॒ यस्मा॑द्दु॒ष्ष्वप्न्या॒दभै॒ष्माप॒ तदु॑च्छत्वने॒हसो॑ व ऊ॒तय॑: सु॒ऊतयो॑ व ऊ॒तय॑:  ॥१८॥",
    "index": 36,
    "shloka_num": 18
  }
]
