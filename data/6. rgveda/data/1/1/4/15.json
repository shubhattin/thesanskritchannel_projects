[
  {
    "text": "१० वामदेवो गौतमः । अग्निः, ७-८ सोमकः साहदेव्यः, ९-१० अश्विनौ । गायत्री ।",
    "index": 0,
    "shloka_num": null
  },
  {
    "text": "अ॒ग्निर्होता॑ नो अध्व॒रे वा॒जी सन् परि॑ णीयते ।\nदे॒वो दे॒वेषु॑ य॒ज्ञिय॑: ॥१॥",
    "index": 1,
    "shloka_num": 1
  },
  {
    "text": "परि॑ त्रिवि॒ष्ट्य॑ध्व॒रं यात्य॒ग्नी र॒थीरि॑व ।\nआ दे॒वेषु॒ प्रयो॒ दध॑त् ॥२॥",
    "index": 2,
    "shloka_num": 2
  },
  {
    "text": "परि॒ वाज॑पतिः क॒विर॒ग्निर्ह॒व्यान्य॑क्रमीत् ।\nदध॒द् रत्ना॑नि दा॒शुषे॑ ॥३॥",
    "index": 3,
    "shloka_num": 3
  },
  {
    "text": "अ॒यं यः सृञ्ज॑ये पु॒रो दै॑ववा॒ते स॑मि॒ध्यते॑ ।\nद्यु॒माँ अ॑मित्र॒दम्भ॑नः ॥४॥",
    "index": 4,
    "shloka_num": 4
  },
  {
    "text": "अस्य॑ घा वी॒र ईव॑तो॒ऽग्नेरी॑शीत॒ मर्त्य॑: ।\nति॒ग्मज॑म्भस्य मी॒ळहुष॑: ॥५॥",
    "index": 5,
    "shloka_num": 5
  },
  {
    "text": "तमर्व॑न्तं॒ न सा॑न॒सिम॑रु॒षं न दि॒वः शिशु॑म् ।\nम॒र्मृ॒ज्यन्ते॑ दि॒वेदि॑वे ॥६॥",
    "index": 6,
    "shloka_num": 6
  },
  {
    "text": "बोध॒द्यन्मा॒ हरि॑भ्यां कुमा॒रः सा॑हदे॒व्यः ।\nअच्छा॒ न हू॒त उद॑रम् ॥७॥",
    "index": 7,
    "shloka_num": 7
  },
  {
    "text": "उ॒त त्या य॑ज॒ता हरी॑ कुमा॒रात् सा॑हदे॒व्यात् ।\nप्रय॑ता स॒द्य आ द॑दे ॥८॥",
    "index": 8,
    "shloka_num": 8
  },
  {
    "text": "ए॒ष वां॑ देवावश्विना कुमा॒रः सा॑हदे॒व्यः ।\nदी॒र्घायु॑रस्तु॒ सोम॑कः ॥९॥",
    "index": 9,
    "shloka_num": 9
  },
  {
    "text": "तं यु॒वं दे॑वावश्विना कुमा॒रं सा॑हदे॒व्यम् ।\nदी॒र्घायु॑षं कृणोतन ॥१०॥",
    "index": 10,
    "shloka_num": 10
  }
]
