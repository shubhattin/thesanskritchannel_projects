[
  {
    "text": "१५ प्रस्कण्वः काण्वः । अश्विनौ । गायत्री ।",
    "index": 0,
    "shloka_num": null
  },
  {
    "text": "ए॒षो उ॒षा अपू॑र्व्या॒ व्यु॑च्छति प्रि॒या दि॒वः ।\nस्तु॒षे वा॑मश्विना बृ॒हत् ॥१॥",
    "index": 1,
    "shloka_num": 1
  },
  {
    "text": "या द॒स्रा सिन्धु॑मातरा मनो॒तरा॑ रयी॒णाम् ।\nधि॒या दे॒वा व॑सु॒विदा॑ ॥२॥",
    "index": 2,
    "shloka_num": 2
  },
  {
    "text": "व॒च्यन्ते॑ वां ककु॒हासो॑ जू॒र्णाया॒मधि॑ वि॒ष्टपि॑ ।\nयद् वां॒ रथो॒ विभि॒ष्पता॑त् ॥३॥",
    "index": 3,
    "shloka_num": 3
  },
  {
    "text": "ह॒विषा॑ जा॒रो अ॒पां पिप॑र्ति॒ पपु॑रिर्नरा ।\nपि॒ता कुट॑स्य चर्ष॒णिः ॥४॥",
    "index": 4,
    "shloka_num": 4
  },
  {
    "text": "आ॒दा॒रो वां॑ मती॒नां नास॑त्या मतवचसा ।\nपा॒तं सोम॑स्य धृष्णु॒या ॥५॥",
    "index": 5,
    "shloka_num": 5
  },
  {
    "text": "या न॒: पीप॑रदश्विना॒ ज्योति॑ष्मती॒ तम॑स्ति॒रः ।\nताम॒स्मे रा॑साथा॒मिष॑म् ॥६॥",
    "index": 6,
    "shloka_num": 6
  },
  {
    "text": "आ नो॑ ना॒वा म॑ती॒नां या॒तं पा॒राय॒ गन्त॑वे ।\nयु॒ञ्जाथा॑मश्विना॒ रथ॑म् ॥७॥",
    "index": 7,
    "shloka_num": 7
  },
  {
    "text": "अ॒रित्रं॑ वां दि॒वस्पृ॒थु ती॒र्थे सिन्धू॑नां॒ रथ॑: ।\nधि॒या यु॑युज्र॒ इन्द॑वः ॥८॥",
    "index": 8,
    "shloka_num": 8
  },
  {
    "text": "दि॒वस्क॑ण्वास॒ इन्द॑वो॒ वसु॒ सिन्धू॑नां प॒दे ।\nस्वं व॒व्रिं कुह॑ धित्सथः ॥९॥",
    "index": 9,
    "shloka_num": 9
  },
  {
    "text": "अभू॑दु॒ भा उ॑ अं॒शवे॒ हिर॑ण्यं॒ प्रति॒ सूर्य॑: ।\nव्य॑ख्यज्जि॒ह्वयासि॑तः ॥१०॥",
    "index": 10,
    "shloka_num": 10
  },
  {
    "text": "अभू॑दु पा॒रमेत॑वे॒ पन्था॑ ऋ॒तस्य॑ साधु॒या ।\nअद॑र्शि॒ वि स्रु॒तिर्दि॒वः ॥११॥",
    "index": 11,
    "shloka_num": 11
  },
  {
    "text": "तत्त॒दिद॒श्विनो॒रवो॑ जरि॒ता प्रति॑ भूषति ।\nमदे॒ सोम॑स्य॒ पिप्र॑तोः ॥१२॥",
    "index": 12,
    "shloka_num": 12
  },
  {
    "text": "वा॒व॒सा॒ना वि॒वस्व॑ति॒ सोम॑स्य पी॒त्या गि॒रा ।\nम॒नु॒ष्वच्छ॑म्भू॒ आ ग॑तम् ॥१३॥",
    "index": 13,
    "shloka_num": 13
  },
  {
    "text": "यु॒वोरु॒षा अनु॒ श्रियं॒ परि॑ज्मनोरु॒पाच॑रत् ।\nऋ॒ता व॑नथो अ॒क्तुभि॑: ॥१४॥",
    "index": 14,
    "shloka_num": 14
  },
  {
    "text": "उ॒भा पि॑बतमश्विनो॒भा न॒: शर्म॑ यच्छतम् ।\nअ॒वि॒द्रि॒याभि॑रू॒तिभि॑: ॥१५॥",
    "index": 15,
    "shloka_num": 15
  }
]
