[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "एकचत्वारिंशम् दशकम्",
        "index": 2,
        "shloka_num": null
    },
    {
        "text": "पूतना देह दाह: कृष्ण लालन आह्लाद: च",
        "index": 3,
        "shloka_num": null
    },
    {
        "text": "व्रजेश्वरै: शौरिवचो निशम्य समाव्रजन्नध्वनि भीतचेता: ।\nनिष्पिष्टनिश्शेषतरुं निरीक्ष्य कञ्चित्पदार्थं शरणं गतस्त्वाम् ॥१॥",
        "index": 4,
        "shloka_num": 1
    },
    {
        "text": "निशम्य गोपीवचनादुदन्तं सर्वेऽपि गोपा भयविस्मयान्धा: ।\nत्वत्पातितं घोरपिशाचदेहं देहुर्विदूरेऽथ कुठारकृत्तम् ॥२॥",
        "index": 5,
        "shloka_num": 2
    },
    {
        "text": "त्वत्पीतपूतस्तनतच्छरीरात् समुच्चलन्नुच्चतरो हि धूम: ।\nशङ्कामधादागरव: किमेष किं चान्दनो गौल्गुलवोऽथवेति ॥३॥",
        "index": 6,
        "shloka_num": 3
    },
    {
        "text": "मदङ्गसङ्गस्य फलं न दूरे क्षणेन तावत् भवतामपि स्यात् ।\nइत्युल्लपन् वल्लवतल्लजेभ्य: त्वं पूतनामातनुथा: सुगन्धिम् ॥४॥",
        "index": 7,
        "shloka_num": 4
    },
    {
        "text": "चित्रं पिशाच्या न हत: कुमार: चित्रं पुरैवाकथि शौरिणेदम् ।\nइति प्रशंसन् किल गोपलोको भवन्मुखालोकरसे न्यमाङ्क्षीत् ॥५॥",
        "index": 8,
        "shloka_num": 5
    },
    {
        "text": "दिनेदिनेऽथ प्रतिवृद्धलक्ष्मीरक्षीणमाङ्गल्यशतो व्रजोऽयम् ।\nभवन्निवासादयि वासुदेव प्रमोदसान्द्र: परितो विरेजे ॥६॥",
        "index": 9,
        "shloka_num": 6
    },
    {
        "text": "गृहेषु ते कोमलरूपहासमिथ:कथासङ्कुलिता: कमन्य: ।\nवृत्तेषु कृत्येषु भवन्निरीक्षासमागता: प्रत्यहमत्यनन्दन् ॥७॥",
        "index": 10,
        "shloka_num": 7
    },
    {
        "text": "अहो कुमारो मयि दत्तदृष्टि: स्मितं कृतं मां प्रति वत्सकेन ।\nएह्येहि मामित्युपसार्य पाणी त्वयीश किं किं न कृतं वधूभि: ॥८॥",
        "index": 11,
        "shloka_num": 8
    },
    {
        "text": "भवद्वपु:स्पर्शनकौतुकेन करात्करं गोपवधूजनेन ।\nनीतस्त्वमाताम्रसरोजमालाव्यालम्बिलोलम्बतुलामलासी: ॥९॥",
        "index": 12,
        "shloka_num": 9
    },
    {
        "text": "निपाययन्ती स्तनमङ्कगं त्वां विलोकयन्ती वदनं हसन्ती ।\nदशां यशोदा कतमां न भेजे स तादृश: पाहि हरे गदान्माम् ॥१०॥",
        "index": 13,
        "shloka_num": null
    }
]