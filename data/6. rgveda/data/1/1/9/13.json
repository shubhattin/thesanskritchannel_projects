[
  {
    "text": "९ काश्यपोऽसितो देवलो वा । पवमान: सोम: । गायत्री ।",
    "index": 0,
    "shloka_num": null
  },
  {
    "text": "सोम॑: पुना॒नो अ॑र्षति स॒हस्र॑धारो॒ अत्य॑विः ।\nवा॒योरिन्द्र॑स्य निष्कृ॒तम् ॥१॥",
    "index": 1,
    "shloka_num": 1
  },
  {
    "text": "पव॑मानमवस्यवो॒ विप्र॑म॒भि प्र गा॑यत ।\nसु॒ष्वा॒णं दे॒ववी॑तये ॥२॥",
    "index": 2,
    "shloka_num": 2
  },
  {
    "text": "पव॑न्ते॒ वाज॑सातये॒ सोमा॑: स॒हस्र॑पाजसः ।\nगृ॒णा॒ना दे॒ववी॑तये ॥३॥",
    "index": 3,
    "shloka_num": 3
  },
  {
    "text": "उ॒त नो॒ वाज॑सातये॒ पव॑स्व बृह॒तीरिष॑: ।\nद्यु॒मदि॑न्दो सु॒वीर्य॑म् ॥४॥",
    "index": 4,
    "shloka_num": 4
  },
  {
    "text": "ते न॑: सह॒स्रिणं॑ र॒यिं पव॑न्ता॒मा सु॒वीर्य॑म् ।\nसु॒वा॒ना दे॒वास॒ इन्द॑वः ॥५॥",
    "index": 5,
    "shloka_num": 5
  },
  {
    "text": "अत्या॑ हिया॒ना न हे॒तृभि॒रसृ॑ग्रं॒ वाज॑सातये ।\nवि वार॒मव्य॑मा॒शव॑: ॥६॥",
    "index": 6,
    "shloka_num": 6
  },
  {
    "text": "वा॒श्रा अ॑र्ष॒न्तीन्द॑वो॒ऽभि व॒त्सं न धे॒नव॑: ।\nद॒ध॒न्वि॒रे गभ॑स्त्योः ॥७॥",
    "index": 7,
    "shloka_num": 7
  },
  {
    "text": "जुष्ट॒ इन्द्रा॑य मत्स॒रः पव॑मान॒ कनि॑क्रदत् ।\nविश्वा॒ अप॒ द्विषो॑ जहि ॥८॥",
    "index": 8,
    "shloka_num": 8
  },
  {
    "text": "अ॒प॒घ्नन्तो॒ अरा॑व्ण॒: पव॑मानाः स्व॒र्दृश॑: ।\nयोना॑वृ॒तस्य॑ सीदत ॥९॥",
    "index": 9,
    "shloka_num": 9
  }
]
