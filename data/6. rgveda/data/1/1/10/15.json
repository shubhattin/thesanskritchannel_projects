[
  {
    "text": "१४ शङ्खो यामायनः ।पितरः । त्रिष्टुप् ,११ जगती ।",
    "index": 0,
    "shloka_num": null
  },
  {
    "text": "उदी॑रता॒मव॑र॒ उत्परा॑स॒ उन्म॑ध्य॒माः पि॒तर॑: सो॒म्यास॑:  ।",
    "index": 1,
    "shloka_num": null
  },
  {
    "text": "असुं॒ य ई॒युर॑वृ॒का ऋ॑त॒ज्ञास्ते नो॑ऽवन्तु पि॒तरो॒ हवे॑षु  ॥१॥",
    "index": 2,
    "shloka_num": 1
  },
  {
    "text": "इ॒दं पि॒तृभ्यो॒ नमो॑ अस्त्व॒द्य ये पूर्वा॑सो॒ य उप॑रास ई॒युः  ।",
    "index": 3,
    "shloka_num": null
  },
  {
    "text": "ये पार्थि॑वे॒ रज॒स्या निष॑त्ता॒ ये वा॑ नू॒नं सु॑वृ॒जना॑सु वि॒क्षु  ॥२॥",
    "index": 4,
    "shloka_num": 2
  },
  {
    "text": "आहं पि॒तॄन्त्सु॑वि॒दत्राँ॑ अवित्सि॒ नपा॑तं च वि॒क्रम॑णं च॒ विष्णो॑:  ।",
    "index": 5,
    "shloka_num": null
  },
  {
    "text": "ब॒र्हि॒षदो॒ ये स्व॒धया॑ सु॒तस्य॒ भज॑न्त पि॒त्वस्त इ॒हाग॑मिष्ठाः  ॥३॥",
    "index": 6,
    "shloka_num": 3
  },
  {
    "text": "बर्हि॑षदः पितर ऊ॒त्य१र्वागि॒मा वो॑ ह॒व्या च॑कृमा जु॒षध्व॑म्  ।",
    "index": 7,
    "shloka_num": null
  },
  {
    "text": "त आ ग॒ताव॑सा॒ शंत॑मे॒नाऽथा॑ न॒: शं योर॑र॒पो द॑धात  ॥४॥",
    "index": 8,
    "shloka_num": 4
  },
  {
    "text": "उप॑हूताः पि॒तर॑: सो॒म्यासो॑ बर्हि॒ष्ये॑षु नि॒धिषु॑ प्रि॒येषु॑  ।",
    "index": 9,
    "shloka_num": null
  },
  {
    "text": "त आ ग॑मन्तु॒ त इ॒ह श्रु॑व॒न्त्वधि॑ ब्रुवन्तु॒ ते॑ऽवन्त्व॒स्मान्  ॥५॥",
    "index": 10,
    "shloka_num": 5
  },
  {
    "text": "आच्या॒ जानु॑ दक्षिण॒तो नि॒षद्ये॒मं य॒ज्ञम॒भि गृ॑णीत॒ विश्वे॑  ।",
    "index": 11,
    "shloka_num": null
  },
  {
    "text": "मा हिं॑सिष्ट पितर॒: केन॑ चिन्नो॒ यद्व॒ आग॑: पुरु॒षता॒ करा॑म  ॥६॥",
    "index": 12,
    "shloka_num": 6
  },
  {
    "text": "आसी॑नासो अरु॒णीना॑मु॒पस्थे॑ र॒यिं ध॑त्त दा॒शुषे॒ मर्त्या॑य  ।",
    "index": 13,
    "shloka_num": null
  },
  {
    "text": "पु॒त्रेभ्य॑: पितर॒स्तस्य॒ वस्व॒: प्र य॑च्छत॒ त इ॒होर्जं॑ दधात  ॥७॥",
    "index": 14,
    "shloka_num": 7
  },
  {
    "text": "ये न॒: पूर्वे॑ पि॒तर॑: सो॒म्यासो॑ऽनूहि॒रे सो॑मपी॒थं वसि॑ष्ठाः  ।",
    "index": 15,
    "shloka_num": null
  },
  {
    "text": "तेभि॑र्य॒मः सं॑ररा॒णो ह॒वींष्यु॒शन्नु॒शद्भि॑: प्रतिका॒मम॑त्तु  ॥८॥",
    "index": 16,
    "shloka_num": 8
  },
  {
    "text": "ये ता॑तृ॒षुर्दे॑व॒त्रा जेह॑माना होत्रा॒विद॒: स्तोम॑तष्टासो अ॒र्कैः  ।",
    "index": 17,
    "shloka_num": null
  },
  {
    "text": "आग्ने॑ याहि सुवि॒दत्रे॑भिर॒र्वाङ्स॒त्यैः क॒व्यैः पि॒तृभि॑र्घर्म॒सद्भि॑:  ॥९॥",
    "index": 18,
    "shloka_num": 9
  },
  {
    "text": "ये स॒त्यासो॑ हवि॒रदो॑ हवि॒ष्पा इन्द्रे॑ण दे॒वैः स॒रथं॒ दधा॑नाः  ।",
    "index": 19,
    "shloka_num": null
  },
  {
    "text": "आग्ने॑ याहि स॒हस्रं॑ देवव॒न्दैः परै॒: पूर्वै॑: पि॒तृभि॑र्घर्म॒सद्भि॑:  ॥१०॥",
    "index": 20,
    "shloka_num": 10
  },
  {
    "text": "अग्नि॑ष्वात्ताः पितर॒ एह ग॑च्छत॒ सद॑:सदः सदत सुप्रणीतयः  ।",
    "index": 21,
    "shloka_num": null
  },
  {
    "text": "अ॒त्ता ह॒वींषि॒ प्रय॑तानि ब॒र्हिष्यथा॑ र॒यिं सर्व॑वीरं दधातन  ॥११॥",
    "index": 22,
    "shloka_num": 11
  },
  {
    "text": "त्वम॑ग्न ईळि॒तो जा॑तवे॒दोऽवा॑ड्ढ॒व्यानि॑ सुर॒भीणि॑ कृ॒त्वी  ।",
    "index": 23,
    "shloka_num": null
  },
  {
    "text": "प्रादा॑: पि॒तृभ्य॑: स्व॒धया॒ ते अ॑क्षन्न॒द्धि त्वं दे॑व॒ प्रय॑ता ह॒वींषि॑  ॥१२॥",
    "index": 24,
    "shloka_num": 12
  },
  {
    "text": "ये चे॒ह पि॒तरो॒ ये च॒ नेह याँश्च॑ वि॒द्म याँ उ॑ च॒ न प्र॑वि॒द्म  ।",
    "index": 25,
    "shloka_num": null
  },
  {
    "text": "त्वं वे॑त्थ॒ यति॒ ते जा॑तवेदः स्व॒धाभि॑र्य॒ज्ञं सुकृ॑तं जुषस्व  ॥१३॥",
    "index": 26,
    "shloka_num": 13
  },
  {
    "text": "ये अ॑ग्निद॒ग्धा ये अन॑ग्निदग्धा॒ मध्ये॑ दि॒वः स्व॒धया॑ मा॒दय॑न्ते  ।",
    "index": 27,
    "shloka_num": null
  },
  {
    "text": "तेभि॑: स्व॒राळसु॑नीतिमे॒तां य॑थाव॒शं त॒न्वं॑ कल्पयस्व  ॥१४॥",
    "index": 28,
    "shloka_num": 14
  }
]
