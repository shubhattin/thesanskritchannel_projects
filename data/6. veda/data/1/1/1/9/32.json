[
  {
    "text": "६ श्यावाश्व आत्रेयः । पवमानः सोमः । गायत्री ।",
    "index": 0,
    "shloka_num": null
  },
  {
    "text": "प्र सोमा॑सो मद॒च्युतः॒ श्रव॑से नो म॒घोनः॑ ।\nसु॒ता वि॒दथे॑ अक्रमुः ॥१॥",
    "index": 1,
    "shloka_num": 1
  },
  {
    "text": "आदीं॑ त्रि॒तस्य॒ योष॑णो॒ हरिं॑ हिन्व॒न्त्यद्रि॑भिः ।\nइन्दु॒मिन्द्रा॑य पी॒तये॑ ॥२॥",
    "index": 2,
    "shloka_num": 2
  },
  {
    "text": "आदीं॑ हं॒सो यथा॑ ग॒णं विश्व॑स्यावीवशन्म॒तिम् ।\nअत्यो॒ न गोभि॑रज्यते ॥३॥",
    "index": 3,
    "shloka_num": 3
  },
  {
    "text": "उ॒भे सो॑माव॒चाक॑शन्मृ॒गो न त॒क्तो अ॑र्षसि ।\nसीद॑न्नृ॒तस्य॒ योनि॒मा ॥४॥",
    "index": 4,
    "shloka_num": 4
  },
  {
    "text": "अ॒भि गावो॑ अनूषत॒ योषा॑ जा॒रमि॑व प्रि॒यम् ।\nअग॑न्ना॒जिं यथा॑ हि॒तम् ॥५॥",
    "index": 5,
    "shloka_num": 5
  },
  {
    "text": "अ॒स्मे धे॑हि द्यु॒मद्यशो॑ म॒घव॑द्भ्यश्च॒ मह्यं॑ च ।\nस॒निं मे॒धामु॒त श्रवः॑ ॥६॥",
    "index": 6,
    "shloka_num": 6
  }
]
