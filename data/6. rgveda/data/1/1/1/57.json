[
  {
    "text": "६ सव्य आङ्गिरसः । इन्द्रः । जगती ।",
    "index": 0,
    "shloka_num": null
  },
  {
    "text": "प्र मंहि॑ष्ठाय बृह॒ते बृ॒हद्र॑ये स॒त्यशु॑ष्माय त॒वसे॑ म॒तिं भ॑रे  ।",
    "index": 1,
    "shloka_num": null
  },
  {
    "text": "अ॒पामि॑व प्रव॒णे यस्य॑ दु॒र्धरं॒ राधो॑ वि॒श्वायु॒ शव॑से॒ अपा॑वृतम्  ॥१॥",
    "index": 2,
    "shloka_num": 1
  },
  {
    "text": "अध॑ ते॒ विश्व॒मनु॑ हासदि॒ष्टय॒ आपो॑ नि॒म्नेव॒ सव॑ना ह॒विष्म॑तः  ।",
    "index": 3,
    "shloka_num": null
  },
  {
    "text": "यत् पर्व॑ते॒ न स॒मशी॑त हर्य॒त इन्द्र॑स्य॒ वज्र॒: श्नथि॑ता हिर॒ण्यय॑:  ॥२॥",
    "index": 4,
    "shloka_num": 2
  },
  {
    "text": "अ॒स्मै भी॒माय॒ नम॑सा॒ सम॑ध्व॒र उषो॒ न शु॑भ्र॒ आ भ॑रा॒ पनी॑यसे  ।",
    "index": 5,
    "shloka_num": null
  },
  {
    "text": "यस्य॒ धाम॒ श्रव॑से॒ नामे॑न्द्रि॒यं ज्योति॒रका॑रि ह॒रितो॒ नाय॑से  ॥३॥",
    "index": 6,
    "shloka_num": 3
  },
  {
    "text": "इ॒मे त॑ इन्द्र॒ ते व॒यं पु॑रुष्टुत॒ ये त्वा॒रभ्य॒ चरा॑मसि प्रभूवसो  ।",
    "index": 7,
    "shloka_num": null
  },
  {
    "text": "न॒हि त्वद॒न्यो गि॑र्वणो॒ गिर॒: सघ॑त् क्षो॒णीरि॑व॒ प्रति॑ नो हर्य॒ तद् वच॑:  ॥४॥",
    "index": 8,
    "shloka_num": 4
  },
  {
    "text": "भूरि॑ त इन्द्र वी॒र्यं १ तव॑ स्मस्य॒स्य स्तो॒तुर्म॑घव॒न् काम॒मा पृ॑ण  ।",
    "index": 9,
    "shloka_num": null
  },
  {
    "text": "अनु॑ ते॒ द्यौर्बृ॑ह॒ती वी॒र्यं॑ मम इ॒यं च॑ ते पृथि॒वी ने॑म॒ ओज॑से  ॥५॥",
    "index": 10,
    "shloka_num": 5
  },
  {
    "text": "त्वं तमि॑न्द्र॒ पर्व॑तं म॒हामु॒रुं वज्रे॑ण वज्रिन् पर्व॒शश्च॑कर्तिथ  ।",
    "index": 11,
    "shloka_num": null
  },
  {
    "text": "अवा॑सृजो॒ निवृ॑ता॒: सर्त॒वा अ॒पः स॒त्रा विश्वं॑ दधिषे॒ केव॑लं॒ सह॑:  ॥६॥",
    "index": 12,
    "shloka_num": 6
  }
]
