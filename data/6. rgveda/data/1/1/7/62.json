[
  {
    "text": "६ मैत्रावरुणिर्वसिष्ठ: । १-३ सूर्य:, ४-६ मित्रावरुणौ  । त्रिष्टुप्  ।",
    "index": 0,
    "shloka_num": null
  },
  {
    "text": "उत्सूर्यो॑ बृ॒हद॒र्चींष्य॑श्रेत्पु॒रु विश्वा॒ जनि॑म॒ मानु॑षाणाम्  ।",
    "index": 1,
    "shloka_num": null
  },
  {
    "text": "स॒मो दि॒वा द॑दृशे॒ रोच॑मान॒: क्रत्वा॑ कृ॒तः सुकृ॑तः क॒र्तृभि॑र्भूत्  ॥१॥",
    "index": 2,
    "shloka_num": 1
  },
  {
    "text": "स सू॑र्य॒ प्रति॑ पु॒रो न॒ उद्गा॑ ए॒भिः स्तोमे॑भिरेत॒शेभि॒रेवै॑:  ।",
    "index": 3,
    "shloka_num": null
  },
  {
    "text": "प्र नो॑ मि॒त्राय॒ वरु॑णाय वो॒चोऽना॑गसो अर्य॒म्णे अ॒ग्नये॑ च  ॥२॥",
    "index": 4,
    "shloka_num": 2
  },
  {
    "text": "वि न॑: स॒हस्रं॑ शु॒रुधो॑ रदन्त्वृ॒तावा॑नो॒ वरु॑णो मि॒त्रो अ॒ग्निः  ।",
    "index": 5,
    "shloka_num": null
  },
  {
    "text": "यच्छ॑न्तु च॒न्द्रा उ॑प॒मं नो॑ अ॒र्कमा न॒: कामं॑ पूपुरन्तु॒ स्तवा॑नाः  ॥३॥",
    "index": 6,
    "shloka_num": 3
  },
  {
    "text": "द्यावा॑भूमी अदिते॒ त्रासी॑थां नो॒ ये वां॑ ज॒ज्ञुः सु॒जनि॑मान ऋष्वे  ।",
    "index": 7,
    "shloka_num": null
  },
  {
    "text": "मा हेळे॑ भूम॒ वरु॑णस्य वा॒योर्मा मि॒त्रस्य॑ प्रि॒यत॑मस्य नृ॒णाम्  ॥४॥",
    "index": 8,
    "shloka_num": 4
  },
  {
    "text": "प्र बा॒हवा॑ सिसृतं जी॒वसे॑ न॒ आ नो॒ गव्यू॑तिमुक्षतं घृ॒तेन॑  ।",
    "index": 9,
    "shloka_num": null
  },
  {
    "text": "आ नो॒ जने॑ श्रवयतं युवाना श्रु॒तं मे॑ मित्रावरुणा॒ हवे॒मा  ॥५॥",
    "index": 10,
    "shloka_num": 5
  },
  {
    "text": "नू मि॒त्रो वरु॑णो अर्य॒मा न॒स्त्मने॑ तो॒काय॒ वरि॑वो दधन्तु  ।",
    "index": 11,
    "shloka_num": null
  },
  {
    "text": "सु॒गा नो॒ विश्वा॑ सु॒पथा॑नि सन्तु यू॒यं पा॑त स्व॒स्तिभि॒: सदा॑ नः  ॥६॥",
    "index": 12,
    "shloka_num": 6
  }
]
