[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "त्रिचत्वारिंशम् दशकम्",
        "index": 2,
        "shloka_num": null
    },
    {
        "text": "तृणावर्त वध:",
        "index": 3,
        "shloka_num": null
    },
    {
        "text": "त्वामेकदा गुरुमरुत्पुरनाथ वोढुं\nगाढाधिरूढगरिमाणमपारयन्ती ।\nमाता निधाय शयने किमिदं बतेति\nध्यायन्त्यचेष्टत गृहेषु निविष्टशङ्का ॥१॥",
        "index": 4,
        "shloka_num": 1
    },
    {
        "text": "तावद्विदूरमुपकर्णितघोरघोष-\nव्याजृम्भिपांसुपटलीपरिपूरिताश: ।\nवात्यावपुस्स किल दैत्यवरस्तृणाव-\nर्ताख्यो जहार जनमानसहारिणं त्वाम् ॥२॥",
        "index": 5,
        "shloka_num": 2
    },
    {
        "text": "उद्दामपांसुतिमिराहतदृष्टिपाते\nद्रष्टुं किमप्यकुशले पशुपाललोके ।\nहा बालकस्य किमिति त्वदुपान्तमाप्ता\nमाता भवन्तमविलोक्य भृशं रुरोद ॥३॥",
        "index": 6,
        "shloka_num": 3
    },
    {
        "text": "तावत् स दानववरोऽपि च दीनमूर्ति:\nभावत्कभारपरिधारणलूनवेग: ।\nसङ्कोचमाप तदनु क्षतपांसुघोषे\nघोषे व्यतायत भवज्जननीनिनाद: ॥४॥",
        "index": 7,
        "shloka_num": 4
    },
    {
        "text": "रोदोपकर्णनवशादुपगम्य गेहं\nक्रन्दत्सु नन्दमुखगोपकुलेषु दीन: ।\nत्वां दानवस्त्वखिलमुक्तिकरं मुमुक्षु:\nत्वय्यप्रमुञ्चति पपात वियत्प्रदेशात् ॥५॥",
        "index": 8,
        "shloka_num": 5
    },
    {
        "text": "रोदाकुलास्तदनु गोपगणा बहिष्ठ-\nपाषाणपृष्ठभुवि देहमतिस्थविष्ठम् ।\nप्रैक्षन्त हन्त निपतन्तममुष्य वक्ष-\nस्यक्षीणमेव च भवन्तमलं हसन्तम् ॥६॥",
        "index": 9,
        "shloka_num": 6
    },
    {
        "text": "ग्रावप्रपातपरिपिष्टगरिष्ठदेह-\nभ्रष्टासुदुष्टदनुजोपरि धृष्टहासम् ।\nआघ्नानमम्बुजकरेण भवन्तमेत्य\nगोपा दधुर्गिरिवरादिव नीलरत्नम् ॥७॥",
        "index": 10,
        "shloka_num": 7
    },
    {
        "text": "एकैकमाशु परिगृह्य निकामनन्दन्\nनन्दादिगोपपरिरब्धविचुम्बिताङ्गम् ।\nआदातुकामपरिशङ्कितगोपनारी-\nहस्ताम्बुजप्रपतितं प्रणुमो भवन्तम् ॥८॥",
        "index": 11,
        "shloka_num": 8
    },
    {
        "text": "भूयोऽपि किन्नु कृणुम: प्रणतार्तिहारी\nगोविन्द एव परिपालयतात् सुतं न: ।\nइत्यादि मातरपितृप्रमुखैस्तदानीं\nसम्प्रार्थितस्त्वदवनाय विभो त्वमेव ॥९॥",
        "index": 12,
        "shloka_num": 9
    },
    {
        "text": "वातात्मकं दनुजमेवमयि प्रधून्वन्\nवातोद्भवान् मम गदान् किमु नो धुनोषि ।\nकिं वा करोमि पुनरप्यनिलालयेश\nनिश्शेषरोगशमनं मुहुरर्थये त्वाम् ॥१०॥",
        "index": 13,
        "shloka_num": null
    }
]