[
  {
    "text": "७ वामदेवो गौतमः । उषाः । गायत्री ।",
    "index": 0,
    "shloka_num": null
  },
  {
    "text": "प्रति॒ ष्या सू॒नरी॒ जनी॑ व्यु॒च्छन्ती॒ परि॒ स्वसु॑: ।\nदि॒वो अ॑दर्शि दुहि॒ता ॥१॥",
    "index": 1,
    "shloka_num": 1
  },
  {
    "text": "अश्वे॑व चि॒त्रारु॑षी मा॒ता गवा॑मृ॒ताव॑री ।\nसखा॑भूद॒श्विनो॑रु॒षाः ॥२॥",
    "index": 2,
    "shloka_num": 2
  },
  {
    "text": "उ॒त सखा॑स्य॒श्विनो॑रु॒त मा॒ता गवा॑मसि ।\nउ॒तोषो॒ वस्व॑ ईशिषे ॥३॥",
    "index": 3,
    "shloka_num": 3
  },
  {
    "text": "या॒व॒यद्द्वे॑षसं त्वा चिकि॒त्वित् सू॑नृतावरि ।\nप्रति॒ स्तोमै॑रभुत्स्महि ॥४॥",
    "index": 4,
    "shloka_num": 4
  },
  {
    "text": "प्रति॑ भ॒द्रा अ॑दृक्षत॒ गवां॒ सर्गा॒ न र॒श्मय॑: ।\nओषा अ॑प्रा उ॒रु ज्रय॑: ॥५॥",
    "index": 5,
    "shloka_num": 5
  },
  {
    "text": "आ॒प॒प्रुषी॑ विभावरि॒ व्या॑व॒र्ज्योति॑षा॒ तम॑: ।\nउषो॒ अनु॑ स्व॒धाम॑व ॥६॥",
    "index": 6,
    "shloka_num": 6
  },
  {
    "text": "आ द्यां त॑नोषि र॒श्मिभि॒रान्तरि॑क्षमु॒रु प्रि॒यम् ।\nउष॑: शु॒क्रेण॑ शो॒चिषा॑ ॥७॥",
    "index": 7,
    "shloka_num": 7
  }
]
