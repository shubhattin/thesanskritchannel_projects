[
  {
    "text": "७ कूर्मो गार्त्समदो, गृत्समदो वा । विश्वेदेवाः । त्रिष्टुप् ।",
    "index": 0,
    "shloka_num": null
  },
  {
    "text": "धृत॑व्रता॒ आदि॑त्या॒ इषि॑रा आ॒रे मत् क॑र्त रह॒सूरि॒वाग॑:  ।",
    "index": 1,
    "shloka_num": null
  },
  {
    "text": "शृ॒ण्व॒तो वो॒ वरु॑ण॒ मित्र॒ देवा॑ भ॒द्रस्य॑ वि॒द्वाँ अव॑से हुवे वः  ॥१॥",
    "index": 2,
    "shloka_num": 1
  },
  {
    "text": "यू॒यं दे॑वा॒: प्रम॑तिर्यू॒यमोजो॑ यू॒यं द्वेषां॑सि सनु॒तर्यु॑योत  ।",
    "index": 3,
    "shloka_num": null
  },
  {
    "text": "अ॒भि॒क्ष॒त्तारो॑ अ॒भि च॒ क्षम॑ध्वम॒द्या च॑ नो मृ॒ळय॑ताप॒रं च॑  ॥२॥",
    "index": 4,
    "shloka_num": 2
  },
  {
    "text": "किमू॒ नु व॑: कृणवा॒माप॑रेण॒ किं सने॑न वसव॒ आप्ये॑न  ।",
    "index": 5,
    "shloka_num": null
  },
  {
    "text": "यू॒यं नो॑ मित्रावरुणादिते च स्व॒स्तिमि॑न्द्रामरुतो दधात  ॥३॥",
    "index": 6,
    "shloka_num": 3
  },
  {
    "text": "ह॒ये दे॑वा यू॒यमिदा॒पय॑: स्थ॒ ते मृ॑ळत॒ नाध॑मानाय॒ मह्य॑म्  ।",
    "index": 7,
    "shloka_num": null
  },
  {
    "text": "मा वो॒ रथो॑ मध्यम॒वाळृ॒ते भू॒न्मा यु॒ष्माव॑त्स्वा॒पिषु॑ श्रमिष्म  ॥४॥",
    "index": 8,
    "shloka_num": 4
  },
  {
    "text": "प्र व॒ एको॑ मिमय॒ भूर्यागो॒ यन्मा॑ पि॒तेव॑ कित॒वं श॑शा॒स  ।",
    "index": 9,
    "shloka_num": null
  },
  {
    "text": "आ॒रे पाशा॑ आ॒रे अ॒घानि॑ देवा॒ मा माधि॑ पु॒त्रे विमि॑व ग्रभीष्ट  ॥५॥",
    "index": 10,
    "shloka_num": 5
  },
  {
    "text": "अ॒र्वाञ्चो॑ अ॒द्या भ॑वता यजत्रा॒ आ वो॒ हार्दि॒ भय॑मानो व्ययेयम्  ।",
    "index": 11,
    "shloka_num": null
  },
  {
    "text": "त्राध्वं॑ नो देवा नि॒जुरो॒ वृक॑स्य॒ त्राध्वं॑ क॒र्ताद॑व॒पदो॑ यजत्राः  ॥६॥",
    "index": 12,
    "shloka_num": 6
  },
  {
    "text": "माहं म॒घोनो॑ वरुण प्रि॒यस्य॑ भूरि॒दाव्न॒ आ वि॑दं॒ शून॑मा॒पेः  ।",
    "index": 13,
    "shloka_num": null
  },
  {
    "text": "मा रा॒यो रा॑जन् त्सु॒यमा॒दव॑ स्थां बृ॒हद् व॑देम वि॒दथे॑ सु॒वीरा॑:  ॥७॥",
    "index": 14,
    "shloka_num": 7
  }
]
