[
    {
        "text": "॥ ॐ श्री परमात्मने नमः ॥",
        "index": 0,
        "shloka_num": null
    },
    {
        "text": "॥ अथ श्रीमद्भगवद्गीता ॥",
        "index": 1,
        "shloka_num": null
    },
    {
        "text": "अथ चतुर्थोऽध्यायः ।   ज्ञानकर्मसंन्यासयोगः",
        "index": 2,
        "shloka_num": null
    },
    {
        "text": "श्रीभगवानुवाच ।",
        "index": 3,
        "shloka_num": null
    },
    {
        "text": "इमं विवस्वते योगं प्रोक्तवानहमव्ययम् ।\nविवस्वान्मनवे प्राह मनुरिक्ष्वाकवेऽब्रवीत् ॥४-१॥",
        "index": 4,
        "shloka_num": 1
    },
    {
        "text": "एवं परम्पराप्राप्तमिमं राजर्षयो विदुः ।\nस कालेनेह महता योगो नष्टः परन्तप ॥४-२॥",
        "index": 5,
        "shloka_num": 2
    },
    {
        "text": "स एवायं मया तेऽद्य योगः प्रोक्तः पुरातनः ।\nभक्तोऽसि मे सखा चेति रहस्यं ह्येतदुत्तमम् ॥४-३॥",
        "index": 6,
        "shloka_num": 3
    },
    {
        "text": "अर्जुन उवाच ।",
        "index": 7,
        "shloka_num": null
    },
    {
        "text": "अपरं भवतो जन्म परं जन्म विवस्वतः ।\nकथमेतद्विजानीयां त्वमादौ प्रोक्तवानिति ॥४-४॥",
        "index": 8,
        "shloka_num": 4
    },
    {
        "text": "श्रीभगवानुवाच ।",
        "index": 9,
        "shloka_num": null
    },
    {
        "text": "बहूनि मे व्यतीतानि जन्मानि तव चार्जुन ।\nतान्यहं वेद सर्वाणि न त्वं वेत्थ परन्तप ॥४-५॥",
        "index": 10,
        "shloka_num": 5
    },
    {
        "text": "अजोऽपि सन्नव्ययात्मा भूतानामीश्वरोऽपि सन् ।\nप्रकृतिं स्वामधिष्ठाय सम्भवाम्यात्ममायया ॥४-६॥",
        "index": 11,
        "shloka_num": 6
    },
    {
        "text": "यदा यदा हि धर्मस्य ग्लानिर्भवति भारत ।\nअभ्युत्थानमधर्मस्य तदात्मानं सृजाम्यहम् ॥४-७॥",
        "index": 12,
        "shloka_num": 7
    },
    {
        "text": "परित्राणाय साधूनां विनाशाय च दुष्कृताम् ।\nधर्मसंस्थापनार्थाय सम्भवामि युगे युगे ॥४-८॥",
        "index": 13,
        "shloka_num": 8
    },
    {
        "text": "जन्म कर्म च मे दिव्यमेवं यो वेत्ति तत्त्वतः ।\nत्यक्त्वा देहं पुनर्जन्म नैति मामेति सोऽर्जुन ॥४-९॥",
        "index": 14,
        "shloka_num": 9
    },
    {
        "text": "वीतरागभयक्रोधा मन्मया मामुपाश्रिताः ।\nबहवो ज्ञानतपसा पूता मद्भावमागताः ॥४-१०॥",
        "index": 15,
        "shloka_num": 10
    },
    {
        "text": "ये यथा मां प्रपद्यन्ते तांस्तथैव भजाम्यहम् ।\nमम वर्त्मानुवर्तन्ते मनुष्याः पार्थ सर्वशः ॥४-११॥",
        "index": 16,
        "shloka_num": 11
    },
    {
        "text": "काङ्क्षन्तः कर्मणां सिद्धिं यजन्त इह देवताः ।\nक्षिप्रं हि मानुषे लोके सिद्धिर्भवति कर्मजा ॥४-१२॥",
        "index": 17,
        "shloka_num": 12
    },
    {
        "text": "चातुर्वर्ण्यं मया सृष्टं गुणकर्मविभागशः ।\nतस्य कर्तारमपि मां विद्ध्यकर्तारमव्ययम् ॥४-१३॥",
        "index": 18,
        "shloka_num": 13
    },
    {
        "text": "न मां कर्माणि लिम्पन्ति न मे कर्मफले स्पृहा ।\nइति मां योऽभिजानाति कर्मभिर्न स बध्यते ॥४-१४॥",
        "index": 19,
        "shloka_num": 14
    },
    {
        "text": "एवं ज्ञात्वा कृतं कर्म पूर्वैरपि मुमुक्षुभिः ।\nकुरु कर्मैव तस्मात्त्वं पूर्वैः पूर्वतरं कृतम् ॥४-१५॥",
        "index": 20,
        "shloka_num": 15
    },
    {
        "text": "किं कर्म किमकर्मेति कवयोऽप्यत्र मोहिताः ।\nतत्ते कर्म प्रवक्ष्यामि यज्ज्ञात्वा मोक्ष्यसेऽशुभात् ॥४-१६॥",
        "index": 21,
        "shloka_num": 16
    },
    {
        "text": "कर्मणो ह्यपि बोद्धव्यं बोद्धव्यं च विकर्मणः ।\nअकर्मणश्च बोद्धव्यं गहना कर्मणो गतिः ॥४-१७॥",
        "index": 22,
        "shloka_num": 17
    },
    {
        "text": "कर्मण्यकर्म यः पश्येदकर्मणि च कर्म यः ।\nस बुद्धिमान्मनुष्येषु स युक्तः कृत्स्नकर्मकृत् ॥४-१८॥",
        "index": 23,
        "shloka_num": 18
    },
    {
        "text": "यस्य सर्वे समारम्भाः कामसङ्कल्पवर्जिताः ।\nज्ञानाग्निदग्धकर्माणं तमाहुः पण्डितं बुधाः ॥४-१९॥",
        "index": 24,
        "shloka_num": 19
    },
    {
        "text": "त्यक्त्वा कर्मफलासङ्गं नित्यतृप्तो निराश्रयः ।\nकर्मण्यभिप्रवृत्तोऽपि नैव किञ्चित्करोति सः ॥४-२०॥",
        "index": 25,
        "shloka_num": 20
    },
    {
        "text": "निराशीर्यतचित्तात्मा त्यक्तसर्वपरिग्रहः ।e\nशारीरं केवलं कर्म कुर्वन्नाप्नोति किल्बिषम् ॥४-२१॥",
        "index": 26,
        "shloka_num": 21
    },
    {
        "text": "यदृच्छालाभसन्तुष्टो द्वन्द्वातीतो विमत्सरः ।\nसमः सिद्धावसिद्धौ च कृत्वापि न निबध्यते ॥४-२२॥",
        "index": 27,
        "shloka_num": 22
    },
    {
        "text": "गतसङ्गस्य मुक्तस्य ज्ञानावस्थितचेतसः ।\nयज्ञायाचरतः कर्म समग्रं प्रविलीयते ॥४-२३॥",
        "index": 28,
        "shloka_num": 23
    },
    {
        "text": "ब्रह्मार्पणं ब्रह्म हविर्ब्रह्माग्नौ ब्रह्मणा हुतम् ।\nब्रह्मैव तेन गन्तव्यं ब्रह्मकर्मसमाधिना ॥४-२४॥",
        "index": 29,
        "shloka_num": 24
    },
    {
        "text": "दैवमेवापरे यज्ञं योगिनः पर्युपासते ।\nब्रह्माग्नावपरे यज्ञं यज्ञेनैवोपजुह्वति ॥४-२५॥",
        "index": 30,
        "shloka_num": 25
    },
    {
        "text": "श्रोत्रादीनीन्द्रियाण्यन्ये संयमाग्निषु जुह्वति ।\nशब्दादीन्विषयानन्य इन्द्रियाग्निषु जुह्वति ॥४-२६॥",
        "index": 31,
        "shloka_num": 26
    },
    {
        "text": "सर्वाणीन्द्रियकर्माणि प्राणकर्माणि चापरे ।\nआत्मसंयमयोगाग्नौ जुह्वति ज्ञानदीपिते ॥४-२७॥",
        "index": 32,
        "shloka_num": 27
    },
    {
        "text": "द्रव्ययज्ञास्तपोयज्ञा योगयज्ञास्तथापरे ।\nस्वाध्यायज्ञानयज्ञाश्च यतयः संशितव्रताः ॥४-२८॥",
        "index": 33,
        "shloka_num": 28
    },
    {
        "text": "अपाने जुह्वति प्राणं प्राणेऽपानं तथापरे ।\nप्राणापानगती रुद्ध्वा प्राणायामपरायणाः ॥४-२९॥",
        "index": 34,
        "shloka_num": 29
    },
    {
        "text": "अपरे नियताहाराः प्राणान्प्राणेषु जुह्वति ।\nसर्वेऽप्येते यज्ञविदो यज्ञक्षपितकल्मषाः ॥४-३०॥",
        "index": 35,
        "shloka_num": 30
    },
    {
        "text": "यज्ञशिष्टामृतभुजो यान्ति ब्रह्म सनातनम् ।\nनायं लोकोऽस्त्ययज्ञस्य कुतोऽन्यः कुरुसत्तम ॥४-३१॥",
        "index": 36,
        "shloka_num": 31
    },
    {
        "text": "एवं बहुविधा यज्ञा वितता ब्रह्मणो मुखे ।\nकर्मजान्विद्धि तान्सर्वानेवं ज्ञात्वा विमोक्ष्यसे ॥४-३२॥",
        "index": 37,
        "shloka_num": 32
    },
    {
        "text": "श्रेयान्द्रव्यमयाद्यज्ञाज्ज्ञानयज्ञः परन्तप ।\nसर्वं कर्माखिलं पार्थ ज्ञाने परिसमाप्यते ॥४-३३॥",
        "index": 38,
        "shloka_num": 33
    },
    {
        "text": "तद्विद्धि प्रणिपातेन परिप्रश्नेन सेवया ।\nउपदेक्ष्यन्ति ते ज्ञानं ज्ञानिनस्तत्त्वदर्शिनः ॥४-३४॥",
        "index": 39,
        "shloka_num": 34
    },
    {
        "text": "यज्ज्ञात्वा न पुनर्मोहमेवं यास्यसि पाण्डव ।\nयेन भूतान्यशेषेण द्रक्ष्यस्यात्मन्यथो मयि ॥४-३५॥",
        "index": 40,
        "shloka_num": 35
    },
    {
        "text": "अपि चेदसि पापेभ्यः सर्वेभ्यः पापकृत्तमः ।\nसर्वं ज्ञानप्लवेनैव वृजिनं सन्तरिष्यसि ॥४-३६॥",
        "index": 41,
        "shloka_num": 36
    },
    {
        "text": "यथैधांसि समिद्धोऽग्निर्भस्मसात्कुरुतेऽर्जुन ।\nज्ञानाग्निः सर्वकर्माणि भस्मसात्कुरुते तथा ॥४-३७॥",
        "index": 42,
        "shloka_num": 37
    },
    {
        "text": "न हि ज्ञानेन सदृशं पवित्रमिह विद्यते ।\nतत्स्वयं योगसंसिद्धः कालेनात्मनि विन्दति ॥४-३८॥",
        "index": 43,
        "shloka_num": 38
    },
    {
        "text": "श्रद्धावाँल्लभते ज्ञानं तत्परः संयतेन्द्रियः ।\nज्ञानं लब्ध्वा परां शान्तिमचिरेणाधिगच्छति ॥४-३९॥",
        "index": 44,
        "shloka_num": 39
    },
    {
        "text": "अज्ञश्चाश्रद्दधानश्च संशयात्मा विनश्यति ।\nनायं लोकोऽस्ति न परो न सुखं संशयात्मनः ॥४-४०॥",
        "index": 45,
        "shloka_num": 40
    },
    {
        "text": "योगसंन्यस्तकर्माणं ज्ञानसञ्छिन्नसंशयम् ।\nआत्मवन्तं न कर्माणि निबध्नन्ति धनञ्जय ॥४-४१॥",
        "index": 46,
        "shloka_num": 41
    },
    {
        "text": "तस्मादज्ञानसम्भूतं हृत्स्थं ज्ञानासिनात्मनः ।\nछित्त्वैनं संशयं योगमातिष्ठोत्तिष्ठ भारत ॥४-४२॥",
        "index": 47,
        "shloka_num": 42
    },
    {
        "text": "ॐ तत्सदिति श्रीमद्भगवद्गीतासूपनिषत्सु\nब्रह्मविद्यायां योगशास्त्रे श्रीकृष्णार्जुनसंवादे\nज्ञानकर्मसंन्यासयोगो नाम चतुर्थोऽध्यायः ॥४॥",
        "index": 48,
        "shloka_num": null
    }
]