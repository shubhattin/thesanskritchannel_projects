[
  {
    "text": "५ द्वितो मृक्तवाहा आत्रेयः । अग्निः । अनुष्टुप्, ५ पंक्तिः ।",
    "index": 0,
    "shloka_num": null
  },
  {
    "text": "प्रा॒तर॒ग्निः पु॑रुप्रि॒यो वि॒शः स्त॑वे॒ताति॑थिः ।",
    "index": 1,
    "shloka_num": null
  },
  {
    "text": "विश्वा॑नि॒ यो अम॑र्त्यो ह॒व्या मर्ते॑षु॒ रण्य॑ति ॥१॥",
    "index": 2,
    "shloka_num": 1
  },
  {
    "text": "द्वि॒ताय॑ मृ॒क्तवा॑हसे॒ स्वस्य॒ दक्ष॑स्य मं॒हना॑ ।",
    "index": 3,
    "shloka_num": null
  },
  {
    "text": "इन्दुं॒ स ध॑त्त आनु॒षक् स्तो॒ता चि॑त्ते अमर्त्य ॥२॥",
    "index": 4,
    "shloka_num": 2
  },
  {
    "text": "तं वो॑ दी॒र्घायु॑शोचिषं गि॒रा हु॑वे म॒घोना॑म् ।",
    "index": 5,
    "shloka_num": null
  },
  {
    "text": "अरि॑ष्टो॒ येषां॒ रथो॒ व्य॑श्वदाव॒न्नीय॑ते ॥३॥",
    "index": 6,
    "shloka_num": 3
  },
  {
    "text": "चि॒त्रा वा॒ येषु॒ दीधि॑तिरा॒सन्नु॒क्था पान्ति॒ ये ।",
    "index": 7,
    "shloka_num": null
  },
  {
    "text": "स्ती॒र्णं ब॒र्हिः स्व॑र्णरे॒ श्रवां॑सि दधिरे॒ परि॑ ॥४॥",
    "index": 8,
    "shloka_num": 4
  },
  {
    "text": "ये मे॑ पञ्चा॒शतं॑ द॒दुरश्वा॑नां स॒धस्तु॑ति ।",
    "index": 9,
    "shloka_num": null
  },
  {
    "text": "द्यु॒मद॑ग्ने॒ महि॒ श्रवो॑ बृ॒हत् कृ॑धि म॒घोनां॑ नृ॒वद॑मृत नृ॒णाम् ॥५॥",
    "index": 10,
    "shloka_num": 5
  }
]
