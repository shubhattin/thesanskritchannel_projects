[
  {
    "text": "६ गोतमो राहूगणः । मरुतः । त्रिष्टुप्, १, ६ प्रस्तारपंक्तिः, ५ विराड् रुपा ।",
    "index": 0,
    "shloka_num": null
  },
  {
    "text": "आ वि॒द्युन्म॑द्भिर्मरुतः स्व॒र्कै रथे॑भिर्यात ऋष्टि॒मद्भि॒रश्व॑पर्णैः  ।",
    "index": 1,
    "shloka_num": null
  },
  {
    "text": "आ वर्षि॑ष्ठया न इ॒षा वयो॒ न प॑प्तता सुमायाः  ॥१॥",
    "index": 2,
    "shloka_num": 1
  },
  {
    "text": "ते॑ऽरु॒णेभि॒र्वर॒मा पि॒शङ्गै॑: शु॒भे कं या॑न्ति रथ॒तूर्भि॒रश्वै॑:  ।",
    "index": 3,
    "shloka_num": null
  },
  {
    "text": "रु॒क्मो न चि॒त्रः स्वधि॑तीवान् प॒व्या रथ॑स्य जङ्घनन्त॒ भूम॑  ॥२॥",
    "index": 4,
    "shloka_num": 2
  },
  {
    "text": "श्रि॒ये कं वो॒ अधि॑ त॒नूषु॒ वाशी॑र्मे॒धा वना॒ न कृ॑णवन्त ऊ॒र्ध्वा  ।",
    "index": 5,
    "shloka_num": null
  },
  {
    "text": "यु॒ष्मभ्यं॒ कं म॑रुतः सुजातास्तुविद्यु॒म्नासो॑ धनयन्ते॒ अद्रि॑म्  ॥३॥",
    "index": 6,
    "shloka_num": 3
  },
  {
    "text": "अहा॑नि॒ गृध्रा॒: पर्या व॒ आगु॑रि॒मां धियं॑ वार्का॒र्यां च॑ दे॒वीम्  ।",
    "index": 7,
    "shloka_num": null
  },
  {
    "text": "ब्रह्म॑ कृ॒ण्वन्तो॒ गोत॑मासो अ॒र्कैरू॒र्ध्वं नु॑नुद्र उत्स॒धिं पिब॑ध्यै  ॥४॥",
    "index": 8,
    "shloka_num": 4
  },
  {
    "text": "ए॒तत् त्यन्न योज॑नमचेति स॒स्वर्ह॒ यन्म॑रुतो॒ गोत॑मो वः  ।",
    "index": 9,
    "shloka_num": null
  },
  {
    "text": "पश्य॒न् हिर॑ण्यचक्रा॒नयो॑दंष्ट्रान् वि॒धाव॑तो व॒राहू॑न्  ॥५॥",
    "index": 10,
    "shloka_num": 5
  },
  {
    "text": "ए॒षा स्या वो॑ मरुतोऽनुभ॒र्त्री प्रति॑ ष्टोभति वा॒घतो॒ न वाणी॑  ।",
    "index": 11,
    "shloka_num": null
  },
  {
    "text": "अस्तो॑भय॒द् वृथा॑सा॒मनु॑ स्व॒धां गभ॑स्त्योः  ॥६॥",
    "index": 12,
    "shloka_num": 6
  }
]
