[
  {
    "text": "६ अग्निस्तापसः । विश्वेदेवाः । अनुष्टुप् ।",
    "index": 0,
    "shloka_num": null
  },
  {
    "text": "अग्ने॒ अच्छा॑ वदे॒ह नः॑ प्र॒त्यङ्नः॑ सु॒मना॑ भव ।\nप्र नो॑ यच्छ विशस्पते धन॒दा अ॑सि न॒स्त्वम् ॥१॥",
    "index": 1,
    "shloka_num": 1
  },
  {
    "text": "प्र नो॑ यच्छत्वर्य॒मा प्र भगः॒ प्र बृह॒स्पतिः॑ ।\nप्र दे॒वाः प्रोत सू॒नृता॑ रा॒यो दे॒वी द॑दातु नः ॥२॥",
    "index": 2,
    "shloka_num": 2
  },
  {
    "text": "सोमं॒ राजा॑न॒मव॑से॒ऽग्निं गी॒र्भिर्ह॑वामहे ।\nआ॒दि॒त्यान्विष्णुं॒ सूर्यं॑ ब्र॒ह्माणं॑ च॒ बृह॒स्पति॑म् ॥३॥",
    "index": 3,
    "shloka_num": 3
  },
  {
    "text": "इ॒न्द्र॒वा॒यू बृह॒स्पतिं॑ सु॒हवे॒ह ह॑वामहे ।\nयथा॑ नः॒ सर्व॒ इज्जनः॒ संग॑त्यां सु॒मना॒ अस॑त् ॥४॥",
    "index": 4,
    "shloka_num": 4
  },
  {
    "text": "अ॒र्य॒मणं॒ बृह॒स्पति॒मिन्द्रं॒ दाना॑य चोदय ।\nवातं॒ विष्णुं॒ सर॑स्वतीं सवि॒तारं॑ च वा॒जिन॑म् ॥५॥",
    "index": 5,
    "shloka_num": 5
  },
  {
    "text": "त्वं नो॑ अग्ने अ॒ग्निभि॒र्ब्रह्म॑ य॒ज्ञं च॑ वर्धय ।\nत्वं नो॑ दे॒वता॑तये रा॒यो दाना॑य चोदय ॥६॥",
    "index": 6,
    "shloka_num": 6
  }
]
