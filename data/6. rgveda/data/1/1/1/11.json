[
  {
    "text": "८ जेता माधुच्छन्दसः । इन्द्रः । अनुष्टुप् ।",
    "index": 0,
    "shloka_num": null
  },
  {
    "text": "इन्द्रं॒ विश्वा॑ अवीवृधन्त् समु॒द्रव्य॑चसं॒ गिर॑: ।",
    "index": 1,
    "shloka_num": null
  },
  {
    "text": "र॒थीत॑मं र॒थीनां॒ वाजा॑नां॒ सत्प॑तिं॒ पति॑म् ॥१॥",
    "index": 2,
    "shloka_num": 1
  },
  {
    "text": "स॒ख्ये त॑ इन्द्र वा॒जिनो॒ मा भे॑म शवसस्पते ।",
    "index": 3,
    "shloka_num": null
  },
  {
    "text": "त्वाम॒भि प्र णो॑नुमो॒ जेता॑र॒मप॑रा जितम् ॥२॥",
    "index": 4,
    "shloka_num": 2
  },
  {
    "text": "पू॒र्वीरिन्द्र॑स्य रा॒तयो॒ न वि द॑स्यन्त्यू॒तय॑: ।",
    "index": 5,
    "shloka_num": null
  },
  {
    "text": "यदी॒ वाज॑स्य॒ गोम॑तः स्तो॒तृभ्यो॒ मंह॑ते म॒घम् ॥३॥",
    "index": 6,
    "shloka_num": 3
  },
  {
    "text": "पु॒रां भि॒न्दुर्युवा॑ क॒विरमि॑तौजा अजायत ।",
    "index": 7,
    "shloka_num": null
  },
  {
    "text": "इन्द्रो॒ विश्व॑स्य॒ कर्म॑णो ध॒र्ता व॒ज्री पु॑रुष्टु॒तः ॥४॥",
    "index": 8,
    "shloka_num": 4
  },
  {
    "text": "त्वं व॒लस्य॒ गोम॒तो ऽपा॑वरद्रिवो॒ बिल॑म् ।",
    "index": 9,
    "shloka_num": null
  },
  {
    "text": "त्वां दे॒वा अबि॑भ्युषस् तु॒ज्यमा॑नास आविषुः ॥५॥",
    "index": 10,
    "shloka_num": 5
  },
  {
    "text": "तवा॒हं शू॑र रा॒तिभि॒: प्रत्या॑यं॒ सिन्धु॑मा॒वद॑न् ।",
    "index": 11,
    "shloka_num": null
  },
  {
    "text": "उपा॑तिष्ठन्त गिर्वणो वि॒दुष्टे॒ तस्य॑ का॒रव॑: ॥६॥",
    "index": 12,
    "shloka_num": 6
  },
  {
    "text": "मा॒याभि॑रिन्द्र मा॒यिनं॒ त्वं शुष्ण॒मवा॑तिरः ।",
    "index": 13,
    "shloka_num": null
  },
  {
    "text": "वि॒दुष्टे॒ तस्य॒ मेधि॑रा॒स् तेषां॒ श्रवां॒स्युत्ति॑र ॥७॥",
    "index": 14,
    "shloka_num": 7
  },
  {
    "text": "इन्द्र॒मीशा॑न॒मोज॑सा॒भि स्तोमा॑ अनूषत ।",
    "index": 15,
    "shloka_num": null
  },
  {
    "text": "स॒हस्रं॒ यस्य॑ रा॒तय॑ उ॒त वा॒ सन्ति॒ भूय॑सीः ॥८॥",
    "index": 16,
    "shloka_num": 8
  }
]
