[
  {
    "text": "४ कश्यपो मारीच: । पवमान: सोम: । पङ्क्ति: ।",
    "index": 0,
    "shloka_num": null
  },
  {
    "text": "य इन्दो॒: पव॑मान॒स्याऽनु॒ धामा॒न्यक्र॑मीत् ।",
    "index": 1,
    "shloka_num": null
  },
  {
    "text": "तमा॑हुः सुप्र॒जा इति॒ यस्ते॑ सो॒मावि॑ध॒न्मन॒ इन्द्रा॑येन्दो॒ परि॑ स्रव ॥१॥",
    "index": 2,
    "shloka_num": 1
  },
  {
    "text": "ऋषे॑ मन्त्र॒कृतां॒ स्तोमै॒: कश्य॑पोद्व॒र्धय॒न्गिर॑: ।",
    "index": 3,
    "shloka_num": null
  },
  {
    "text": "सोमं॑ नमस्य॒ राजा॑नं॒ यो ज॒ज्ञे वी॒रुधां॒ पति॒रिन्द्रा॑येन्दो॒ परि॑ स्रव ॥२॥",
    "index": 4,
    "shloka_num": 2
  },
  {
    "text": "स॒प्त दिशो॒ नाना॑सूर्याः स॒प्त होता॑र ऋ॒त्विज॑: ।",
    "index": 5,
    "shloka_num": null
  },
  {
    "text": "दे॒वा आ॑दि॒त्या ये स॒प्त तेभि॑: सोमा॒भि र॑क्ष न॒ इन्द्रा॑येन्दो॒ परि॑ स्रव ॥३॥",
    "index": 6,
    "shloka_num": 3
  },
  {
    "text": "यत्ते॑ राजञ्छृ॒तं ह॒विस्तेन॑ सोमा॒भि र॑क्ष नः ।",
    "index": 7,
    "shloka_num": null
  },
  {
    "text": "अ॒रा॒ती॒वा मा न॑स्तारी॒न्मो च॑ न॒: किं च॒नाम॑म॒दिन्द्रा॑येन्दो॒ परि॑ स्रव ॥४॥",
    "index": 8,
    "shloka_num": 4
  }
]
