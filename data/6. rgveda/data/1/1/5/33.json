[
  {
    "text": "१० प्राजापत्यः संवरणः । इन्द्रः । त्रिष्टुप् ।",
    "index": 0,
    "shloka_num": null
  },
  {
    "text": "महि॑ म॒हे त॒वसे॑ दीध्ये॒ नॄनिन्द्रा॑ये॒त्था त॒वसे॒ अत॑व्यान्  ।",
    "index": 1,
    "shloka_num": null
  },
  {
    "text": "यो अ॑स्मै सुम॒तिं वाज॑सातौ स्तु॒तो जने॑ सम॒र्य॑श्चि॒केत॑  ॥१॥",
    "index": 2,
    "shloka_num": 1
  },
  {
    "text": "स त्वं न॑ इन्द्र धियसा॒नो अ॒र्कैर्हरी॑णां वृष॒न् योक्त्र॑मश्रेः  ।",
    "index": 3,
    "shloka_num": null
  },
  {
    "text": "या इ॒त्था म॑घव॒न्ननु॒ जोषं॒ वक्षो॑ अ॒भि प्रार्यः स॑क्षि॒ जना॑न्  ॥२॥",
    "index": 4,
    "shloka_num": 2
  },
  {
    "text": "न ते त॑ इन्द्रा॒भ्य१स्मदृ॒ष्वाऽयु॑क्तासो अब्र॒ह्मता॒ यदस॑न्  ।",
    "index": 5,
    "shloka_num": null
  },
  {
    "text": "तिष्ठा॒ रथ॒मधि॒ तं व॑ज्रह॒स्ताऽऽ र॒श्मिं दे॑व यमसे॒ स्वश्व॑:  ॥३॥",
    "index": 6,
    "shloka_num": 3
  },
  {
    "text": "पु॒रू यत् त॑ इन्द्र॒ सन्त्यु॒क्था गवे॑ च॒कर्थो॒र्वरा॑सु॒ युध्य॑न्  ।",
    "index": 7,
    "shloka_num": null
  },
  {
    "text": "त॒त॒क्षे सूर्या॑य चि॒दोक॑सि॒ स्वे वृषा॑ स॒मत्सु॑ दा॒सस्य॒ नाम॑ चित्  ॥४॥",
    "index": 8,
    "shloka_num": 4
  },
  {
    "text": "व॒यं ते त॑ इन्द्र॒ ये च॒ नर॒: शर्धो॑ जज्ञा॒ना या॒ताश्च॒ रथा॑:  ।",
    "index": 9,
    "shloka_num": null
  },
  {
    "text": "आस्माञ्ज॑गम्यादहिशुष्म॒ सत्वा॒ भगो॒ न हव्य॑: प्रभृ॒थेषु॒ चारु॑:  ॥५॥",
    "index": 10,
    "shloka_num": 5
  },
  {
    "text": "प॒पृ॒क्षेण्य॑मिन्द्र॒ त्वे ह्योजो॑ नृ॒म्णानि॑ च नृ॒तमा॑नो॒ अम॑र्तः  ।",
    "index": 11,
    "shloka_num": null
  },
  {
    "text": "स न॒ एनीं॑ वसवानो र॒यिं दा॒: प्रार्यः स्तु॑षे तुविम॒घस्य॒ दान॑म्  ॥६॥",
    "index": 12,
    "shloka_num": 6
  },
  {
    "text": "ए॒वा न॑ इन्द्रो॒तिभि॑रव पा॒हि गृ॑ण॒तः शू॑र का॒रून्  ।",
    "index": 13,
    "shloka_num": null
  },
  {
    "text": "उ॒त त्वचं॒ दद॑तो॒ वाज॑सातौ पिप्री॒हि मध्व॒: सुषु॑तस्य॒ चारो॑:  ॥७॥",
    "index": 14,
    "shloka_num": 7
  },
  {
    "text": "उ॒त त्ये मा॑ पौरुकु॒त्स्यस्य॑ सू॒रेस्त्र॒सद॑स्योर्हिर॒णिनो॒ ररा॑णाः  ।",
    "index": 15,
    "shloka_num": null
  },
  {
    "text": "वह॑न्तु मा॒ दश॒ श्येता॑सो अस्य गैरिक्षि॒तस्य॒ क्रतु॑भि॒र्नु स॑श्चे  ॥८॥",
    "index": 16,
    "shloka_num": 8
  },
  {
    "text": "उ॒त त्ये मा॑ मारु॒ताश्व॑स्य॒ शोणा॒: क्रत्वा॑मघासो वि॒दथ॑स्य रा॒तौ  ।",
    "index": 17,
    "shloka_num": null
  },
  {
    "text": "स॒हस्रा॑ मे॒ च्यव॑तानो॒ ददा॑न आनू॒कम॒र्यो वपु॑षे॒ नार्च॑त्  ॥९॥",
    "index": 18,
    "shloka_num": 9
  },
  {
    "text": "उ॒त त्ये मा॑ ध्व॒न्य॑स्य॒ जुष्टा॑ लक्ष्म॒ण्य॑स्य सु॒रुचो॒ यता॑नाः  ।",
    "index": 19,
    "shloka_num": null
  },
  {
    "text": "म॒ह्ना रा॒यः सं॒वर॑णस्य॒ ऋषे॑र्व्र॒जं न गाव॒: प्रय॑ता॒ अपि॑ ग्मन्  ॥१०॥",
    "index": 20,
    "shloka_num": 10
  }
]
