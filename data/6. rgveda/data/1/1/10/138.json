[
  {
    "text": "६ अंग औरवः ।इन्द्रः । जगती ।",
    "index": 0,
    "shloka_num": null
  },
  {
    "text": "तव॒ त्य इ॑न्द्र स॒ख्येषु॒ वह्न॑य ऋ॒तं म॑न्वा॒ना व्य॑दर्दिरुर्व॒लम् ।",
    "index": 1,
    "shloka_num": null
  },
  {
    "text": "यत्रा॑ दश॒स्यन्नु॒षसो॑ रि॒णन्न॒पः कुत्सा॑य॒ मन्म॑न्न॒ह्य॑श्च दं॒सय॑: ॥१॥",
    "index": 2,
    "shloka_num": 1
  },
  {
    "text": "अवा॑सृजः प्र॒स्व॑: श्व॒ञ्चयो॑ गि॒रीनुदा॑ज उ॒स्रा अपि॑बो॒ मधु॑ प्रि॒यम् ।",
    "index": 3,
    "shloka_num": null
  },
  {
    "text": "अव॑र्धयो व॒निनो॑ अस्य॒ दंस॑सा शु॒शोच॒ सूर्य॑ ऋ॒तजा॑तया गि॒रा ॥२॥",
    "index": 4,
    "shloka_num": 2
  },
  {
    "text": "वि सूर्यो॒ मध्ये॑ अमुच॒द्रथं॑ दि॒वो वि॒दद्दा॒साय॑ प्रति॒मान॒मार्य॑: ।",
    "index": 5,
    "shloka_num": null
  },
  {
    "text": "दृ॒ळ्हानि॒ पिप्रो॒रसु॑रस्य मा॒यिन॒ इन्द्रो॒ व्या॑स्यच्चकृ॒वाँ ऋ॒जिश्व॑ना ॥३॥",
    "index": 6,
    "shloka_num": 3
  },
  {
    "text": "अना॑धृष्टानि धृषि॒तो व्या॑स्यन्नि॒धीँरदे॑वाँ अमृणद॒यास्य॑: ।",
    "index": 7,
    "shloka_num": null
  },
  {
    "text": "मा॒सेव॒ सूर्यो॒ वसु॒ पुर्य॒मा द॑दे गृणा॒नः शत्रूँ॑रशृणाद्वि॒रुक्म॑ता ॥४॥",
    "index": 8,
    "shloka_num": 4
  },
  {
    "text": "अयु॑द्धसेनो वि॒भ्वा॑ विभिन्द॒ता दाश॑द्वृत्र॒हा तुज्या॑नि तेजते ।",
    "index": 9,
    "shloka_num": null
  },
  {
    "text": "इन्द्र॑स्य॒ वज्रा॑दबिभेदभि॒श्नथ॒: प्राक्रा॑मच्छु॒न्ध्यूरज॑हादु॒षा अन॑: ॥५॥",
    "index": 10,
    "shloka_num": 5
  },
  {
    "text": "ए॒ता त्या ते॒ श्रुत्या॑नि॒ केव॑ला॒ यदेक॒ एक॒मकृ॑णोरय॒ज्ञम् ।",
    "index": 11,
    "shloka_num": null
  },
  {
    "text": "मा॒सां वि॒धान॑मदधा॒ अधि॒ द्यवि॒ त्वया॒ विभि॑न्नं भरति प्र॒धिं पि॒ता ॥६॥",
    "index": 12,
    "shloka_num": 6
  }
]
