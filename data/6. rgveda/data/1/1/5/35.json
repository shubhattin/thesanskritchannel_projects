[
  {
    "text": "८ प्रभूवसुराङ्गिरसः । इन्द्रः  । अनुष्टुप्, ८ पङ्क्तिः ।",
    "index": 0,
    "shloka_num": null
  },
  {
    "text": "यस्ते॒ साधि॒ष्ठोऽव॑स॒ इन्द्र॒ क्रतु॒ष्टमा भ॑र  ।",
    "index": 1,
    "shloka_num": null
  },
  {
    "text": "अ॒स्मभ्यं॑ चर्षणी॒सहं॒ सस्निं॒ वाजे॑षु दु॒ष्टर॑म्  ॥१॥",
    "index": 2,
    "shloka_num": 1
  },
  {
    "text": "यदि॑न्द्र ते॒ चत॑स्रो॒ यच्छू॑र॒ सन्ति॑ ति॒स्रः  ।",
    "index": 3,
    "shloka_num": null
  },
  {
    "text": "यद् वा॒ पञ्च॑ क्षिती॒नामव॒स्तत् सु न॒ आ भ॑र  ॥२॥",
    "index": 4,
    "shloka_num": 2
  },
  {
    "text": "आ तेऽवो॒ वरे॑ण्यं॒ वृष॑न्तमस्य हूमहे  ।",
    "index": 5,
    "shloka_num": null
  },
  {
    "text": "वृष॑जूति॒र्हि ज॑ज्ञि॒ष आ॒भूभि॑रिन्द्र तु॒र्वणि॑:  ॥३॥",
    "index": 6,
    "shloka_num": 3
  },
  {
    "text": "वृषा॒ ह्यसि॒ राध॑से जज्ञि॒षे वृष्णि॑ ते॒ शव॑:  ।",
    "index": 7,
    "shloka_num": null
  },
  {
    "text": "स्वक्ष॑त्रं ते धृ॒षन्मन॑: सत्रा॒हमि॑न्द्र॒ पौंस्य॑म्  ॥४॥",
    "index": 8,
    "shloka_num": 4
  },
  {
    "text": "त्वं तमि॑न्द्र॒ मर्त्य॑ममित्र॒यन्त॑मद्रिवः  ।",
    "index": 9,
    "shloka_num": null
  },
  {
    "text": "स॒र्व॒र॒था श॑तक्रतो॒ नि या॑हि शवसस्पते  ॥५॥",
    "index": 10,
    "shloka_num": 5
  },
  {
    "text": "त्वामिद् वृ॑त्रहन्तम॒ जना॑सो वृ॒क्तब॑र्हिषः  ।",
    "index": 11,
    "shloka_num": null
  },
  {
    "text": "उ॒ग्रं पू॒र्वीषु॑ पू॒र्व्यं हव॑न्ते॒ वाज॑सातये  ॥६॥",
    "index": 12,
    "shloka_num": 6
  },
  {
    "text": "अ॒स्माक॑मिन्द्र दु॒ष्टरं॑ पुरो॒यावा॑नमा॒जिषु॑  ।",
    "index": 13,
    "shloka_num": null
  },
  {
    "text": "स॒यावा॑नं॒ धने॑धने वाज॒यन्त॑मवा॒ रथ॑म्  ॥७॥",
    "index": 14,
    "shloka_num": 7
  },
  {
    "text": "अ॒स्माक॑मि॒न्द्रेहि॑ नो॒ रथ॑मवा॒ पुरं॑ध्या  ।",
    "index": 15,
    "shloka_num": null
  },
  {
    "text": "व॒यं श॑विष्ठ॒ वार्यं॑ दि॒वि श्रवो॑ दधीमहि दि॒वि स्तोमं॑ मनामहे  ॥८॥",
    "index": 16,
    "shloka_num": 8
  }
]
