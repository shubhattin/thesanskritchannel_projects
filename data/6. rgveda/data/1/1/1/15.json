[
  {
    "text": "१२ मेधातिथिः काण्वः । (प्रतिदैवतं ऋतुसहितम्), १ इन्द्रः, २ मरुतः, ३ त्वष्टा, ४ अग्निः, ५ इन्द्रः, ६",
    "index": 0,
    "shloka_num": null
  },
  {
    "text": "मित्रावरुणौ, ७-१० द्रविणोदाः, ११ अश्विनौ, १२अग्निः । गायत्री ।",
    "index": 1,
    "shloka_num": null
  },
  {
    "text": "इन्द्र॒ सोमं॒ पिब॑ ऋ॒तुना ऽऽ त्वा॑ विश॒न्त्विन्द॑वः  । म॒त्स॒रास॒स्तदो॑कसः  ॥१॥",
    "index": 2,
    "shloka_num": 1
  },
  {
    "text": "मरु॑त॒: पिब॑त ऋ॒तुना॑ पो॒त्राद् य॒ज्ञं पु॑नीतन  । यू॒यं हि ष्ठा सु॑दानवः  ॥२॥",
    "index": 3,
    "shloka_num": 2
  },
  {
    "text": "अ॒भि य॒ज्ञं गृ॑णीहि नो॒ ग्नावो॒ नेष्ट॒: पिब॑ ऋ॒तुना॑  । त्वं हि र॑त्न॒धा असि॑  ॥३॥",
    "index": 4,
    "shloka_num": 3
  },
  {
    "text": "अग्ने॑ दे॒वाँ इ॒हा व॑ह सा॒दया॒ योनि॑षु त्रि॒षु  । परि॑ भूष॒ पिब॑ ऋ॒तुना॑  ॥४॥",
    "index": 5,
    "shloka_num": 4
  },
  {
    "text": "ब्राह्म॑णादिन्द्र॒ राध॑स॒: पिबा॒ सोम॑मृ॒तूँरनु॑  । तवेद्धि स॒ख्यमस्तृ॑तम्  ॥५॥",
    "index": 6,
    "shloka_num": 5
  },
  {
    "text": "यु॒वं दक्षं॑ धृतव्रत॒ मित्रा॑वरुण दू॒ळभ॑म्  । ऋ॒तुना॑ य॒ज्ञमा॑शाथे  ॥६॥",
    "index": 7,
    "shloka_num": 6
  },
  {
    "text": "द्र॒वि॒णो॒दा द्रवि॑णसो॒ ग्राव॑हस्तासो अध्व॒रे  । य॒ज्ञेषु॑ दे॒वमी॑ळते  ॥७॥",
    "index": 8,
    "shloka_num": 7
  },
  {
    "text": "द्र॒वि॒णो॒दा द॑दातु नो॒ वसू॑नि॒ यानि॑ शृण्वि॒रे  । दे॒वेषु॒ ता व॑नामहे  ॥८॥",
    "index": 9,
    "shloka_num": 8
  },
  {
    "text": "द्र॒वि॒णो॒दाः पि॑पीषति जु॒होत॒ प्र च॑ तिष्ठत  । ने॒ष्ट्रादृ॒तुभि॑रिष्यत  ॥९॥",
    "index": 10,
    "shloka_num": 9
  },
  {
    "text": "यत् त्वा॑ तु॒रीय॑मृ॒तुभि॒र्द्रवि॑णोदो॒ यजा॑महे  । अध॑ स्मा नो द॒दिर्भ॑व  ॥१०॥ ॥",
    "index": 11,
    "shloka_num": null
  },
  {
    "text": "अश्वि॑ना॒ पिब॑तं॒ मधु॒ दीद्य॑ग्नी शुचिव्रता  । ऋ॒तुना॑ यज्ञवाहसा  ॥११॥ ॥",
    "index": 12,
    "shloka_num": null
  },
  {
    "text": "गार्ह॑पत्येन सन्त्य ऋ॒तुना॑ यज्ञ॒नीर॑सि  । दे॒वान् दे॑वय॒ते य॑ज  ॥१२॥",
    "index": 13,
    "shloka_num": 12
  }
]
