[
  {
    "text": "६ पर्वतनारदौ काण्वौ । पवमानः सोमः । उष्णिक् ।",
    "index": 0,
    "shloka_num": null
  },
  {
    "text": "तं वः॑ सखायो॒ मदा॑य पुना॒नम॒भि गा॑यत ।\nशिशुं॒ न य॒ज्ञैः स्व॑दयन्त गू॒र्तिभिः॑ ॥१॥",
    "index": 1,
    "shloka_num": 1
  },
  {
    "text": "सं व॒त्स इ॑व मा॒तृभि॒रिन्दु॑र्हिन्वा॒नो अ॑ज्यते ।\nदे॒वा॒वीर्मदो॑ म॒तिभिः॒ परि॑ष्कृतः ॥२॥",
    "index": 2,
    "shloka_num": 2
  },
  {
    "text": "अ॒यं दक्षा॑य॒ साध॑नो॒ऽयं शर्धा॑य वी॒तये॑ ।\nअ॒यं दे॒वेभ्यो॒ मधु॑मत्तमः सु॒तः ॥३॥",
    "index": 3,
    "shloka_num": 3
  },
  {
    "text": "गोम॑न्न इन्दो॒ अश्व॑वत्सु॒तः सु॑दक्ष धन्व ।\nशुचिं॑ ते॒ वर्ण॒मधि॒ गोषु॑ दीधरम् ॥४॥",
    "index": 4,
    "shloka_num": 4
  },
  {
    "text": "स नो॑ हरीणां पत॒ इन्दो॑ दे॒वप्स॑रस्तमः ।\nसखे॑व॒ सख्ये॒ नर्यो॑ रु॒चे भ॑व ॥५॥",
    "index": 5,
    "shloka_num": 5
  },
  {
    "text": "सने॑मि॒ त्वम॒स्मदाँ अदे॑वं॒ कं चि॑द॒त्रिण॑म् ।\nसा॒ह्वाँ इ॑न्दो॒ परि॒ बाधो॒ अप॑ द्व॒युम् ॥६॥",
    "index": 6,
    "shloka_num": 6
  }
]
