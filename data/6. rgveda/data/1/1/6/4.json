[
  {
    "text": "८ बार्हस्पत्यो भरद्वाज:  । अग्नि :  ।त्रिष्टुप्  ।",
    "index": 0,
    "shloka_num": null
  },
  {
    "text": "यथा॑ होत॒र्मनु॑षो दे॒वता॑ता य॒ज्ञेभि॑: सूनो सहसो॒ यजा॑सि  ।",
    "index": 1,
    "shloka_num": null
  },
  {
    "text": "ए॒वा नो॑ अ॒द्य स॑म॒ना स॑मा॒नानु॒शन्न॑ग्न उश॒तो य॑क्षि दे॒वान्  ॥१॥",
    "index": 2,
    "shloka_num": 1
  },
  {
    "text": "स नो॑ वि॒भावा॑ च॒क्षणि॒र्न वस्तो॑र॒ग्निर्व॒न्दारु॒ वेद्य॒श्चनो॑ धात्  ।",
    "index": 3,
    "shloka_num": null
  },
  {
    "text": "वि॒श्वायु॒र्यो अ॒मृतो॒ मर्त्ये॑षूष॒र्भुद् भूदति॑थिर्जा॒तवे॑दाः  ॥२॥",
    "index": 4,
    "shloka_num": 2
  },
  {
    "text": "द्यावो॒ न यस्य॑ प॒नय॒न्त्यभ्वं॒ भासां॑सि वस्ते॒ सूर्यो॒ न शु॒क्रः  ।",
    "index": 5,
    "shloka_num": null
  },
  {
    "text": "वि य इ॒नोत्य॒जर॑: पाव॒को ऽश्न॑स्य चिच्छिश्नथत् पू॒र्व्याणि॑  ॥३॥",
    "index": 6,
    "shloka_num": 3
  },
  {
    "text": "व॒द्मा हि सू॑नो॒ अस्य॑द्म॒सद्वा॑ च॒क्रे अ॒ग्निर्ज॒नुषाज्मान्न॑म्  ।",
    "index": 7,
    "shloka_num": null
  },
  {
    "text": "स त्वं न॑ ऊर्जसन॒ ऊर्जं॑ धा॒ राजे॑व जेरवृ॒के क्षे॑ष्य॒न्तः  ॥४॥",
    "index": 8,
    "shloka_num": 4
  },
  {
    "text": "निति॑क्ति॒ यो वा॑र॒णमन्न॒मत्ति॑ वा॒युर्न राष्ट्र्यत्ये॑त्य॒क्तून्  ।",
    "index": 9,
    "shloka_num": null
  },
  {
    "text": "तु॒र्याम॒ यस्त॑ आ॒दिशा॒मरा॑ती॒रत्यो॒ न ह्रुत॒: पत॑तः परि॒ह्रुत्  ॥५॥",
    "index": 10,
    "shloka_num": 5
  },
  {
    "text": "आ सूर्यो॒ न भा॑नु॒मद्भि॑र॒र्कैरग्ने॑ त॒तन्थ॒ रोद॑सी॒ वि भा॒सा  ।",
    "index": 11,
    "shloka_num": null
  },
  {
    "text": "चि॒त्रो न॑य॒त् परि॒ तमां॑स्य॒क्तः शो॒चिषा॒ पत्म॑न्नौशि॒जो न दीय॑न्  ॥६॥",
    "index": 12,
    "shloka_num": 6
  },
  {
    "text": "त्वां हि म॒न्द्रत॑ममर्कशो॒कैर्व॑वृ॒महे॒ महि॑ न॒: श्रोष्य॑ग्ने  ।",
    "index": 13,
    "shloka_num": null
  },
  {
    "text": "इन्द्रं॒ न त्वा॒ शव॑सा दे॒वता॑ वा॒युं पृ॑णन्ति॒ राध॑सा॒ नृत॑माः  ॥७॥",
    "index": 14,
    "shloka_num": 7
  },
  {
    "text": "नू नो॑ अग्नेऽवृ॒केभि॑: स्व॒स्ति वेषि॑ रा॒यः प॒थिभि॒: पर्ष्यंह॑:  ।",
    "index": 15,
    "shloka_num": null
  },
  {
    "text": "ता सू॒रिभ्यो॑ गृण॒ते रा॑सि सु॒म्नं मदे॑म श॒तहि॑माः सु॒वीरा॑:  ॥८॥",
    "index": 16,
    "shloka_num": 8
  }
]
