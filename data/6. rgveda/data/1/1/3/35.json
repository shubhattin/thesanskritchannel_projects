[
  {
    "text": "११ गाथिनो विश्वामित्रः । इन्द्रः । त्रिष्टुप् ।",
    "index": 0,
    "shloka_num": null
  },
  {
    "text": "तिष्ठा॒ हरी॒ रथ॒ आ यु॒ज्यमा॑ना या॒हि वा॒युर्न नि॒युतो॑ नो॒ अच्छ॑  ।",
    "index": 1,
    "shloka_num": null
  },
  {
    "text": "पिबा॒स्यन्धो॑ अ॒भिसृ॑ष्टो अ॒स्मे इन्द्र॒ स्वाहा॑ ररि॒मा ते॒ मदा॑य  ॥१॥",
    "index": 2,
    "shloka_num": 1
  },
  {
    "text": "उपा॑जि॒रा पु॑रुहू॒ताय॒ सप्ती॒ हरी॒ रथ॑स्य धू॒र्ष्वा यु॑नज्मि  ।",
    "index": 3,
    "shloka_num": null
  },
  {
    "text": "द्र॒वद् यथा॒ सम्भृ॑तं वि॒श्वत॑श्चि॒दुपे॒मं य॒ज्ञमा व॑हात॒ इन्द्र॑म्  ॥२॥",
    "index": 4,
    "shloka_num": 2
  },
  {
    "text": "उपो॑ नयस्व॒ वृष॑णा तपु॒ष्पोतेम॑व॒ त्वं वृ॑षभ स्वधावः  ।",
    "index": 5,
    "shloka_num": null
  },
  {
    "text": "ग्रसे॑ता॒मश्वा॒ वि मु॑चे॒ह शोणा॑ दि॒वेदि॑वे स॒दृशी॑रद्धि धा॒नाः  ॥३॥",
    "index": 6,
    "shloka_num": 3
  },
  {
    "text": "ब्रह्म॑णा ते ब्रह्म॒युजा॑ युनज्मि॒ हरी॒ सखा॑या सध॒माद॑ आ॒शू  ।",
    "index": 7,
    "shloka_num": null
  },
  {
    "text": "स्थि॒रं रथं॑ सु॒खमि॑न्द्राधि॒तिष्ठ॑न् प्रजा॒नन् वि॒द्वाँ उप॑ याहि॒ सोम॑म्  ॥४॥",
    "index": 8,
    "shloka_num": 4
  },
  {
    "text": "मा ते॒ हरी॒ वृष॑णा वी॒तपृ॑ष्ठा॒ नि री॑रम॒न्यज॑मानासो अ॒न्ये  ।",
    "index": 9,
    "shloka_num": null
  },
  {
    "text": "अ॒त्याया॑हि॒ शश्व॑तो व॒यं तेऽरं॑ सु॒तेभि॑: कृणवाम॒ सोमै॑:  ॥५॥",
    "index": 10,
    "shloka_num": 5
  },
  {
    "text": "तवा॒यं सोम॒स्त्वमेह्य॒र्वाङ् श॑श्वत्त॒मं सु॒मना॑ अ॒स्य पा॑हि  ।",
    "index": 11,
    "shloka_num": null
  },
  {
    "text": "अ॒स्मिन् य॒ज्ञे ब॒र्हिष्या नि॒षद्या॑ दधि॒ष्वेमं ज॒ठर॒ इन्दु॑मिन्द्र  ॥६॥",
    "index": 12,
    "shloka_num": 6
  },
  {
    "text": "स्ती॒र्णं ते॑ ब॒र्हिः सु॒त इ॑न्द्र॒ सोम॑: कृ॒ता धा॒ना अत्त॑वे ते॒ हरि॑भ्याम्  ।",
    "index": 13,
    "shloka_num": null
  },
  {
    "text": "तदो॑कसे पुरु॒शाका॑य॒ वृष्णे॑ म॒रुत्व॑ते॒ तुभ्यं॑ रा॒ता ह॒वींषि॑  ॥७॥",
    "index": 14,
    "shloka_num": 7
  },
  {
    "text": "इ॒मं नर॒: पर्व॑ता॒स्तुभ्य॒माप॒: समि॑न्द्र॒ गोभि॒र्मधु॑मन्तमक्रन्  ।",
    "index": 15,
    "shloka_num": null
  },
  {
    "text": "तस्या॒गत्या॑ सु॒मना॑ ऋष्व पाहि प्रजा॒नन् वि॒द्वान्प॒थ्या॒३ अनु॒ स्वाः  ॥८॥",
    "index": 16,
    "shloka_num": 8
  },
  {
    "text": "याँ आभ॑जो म॒रुत॑ इन्द्र॒ सोमे॒ ये त्वामव॑र्ध॒न्नभ॑वन् ग॒णस्ते॑  ।",
    "index": 17,
    "shloka_num": null
  },
  {
    "text": "तेभि॑रे॒तं स॒जोषा॑ वावशा॒नो॒३ऽग्नेः पि॑ब जि॒ह्वया॒ सोम॑मिन्द्र  ॥९॥",
    "index": 18,
    "shloka_num": 9
  },
  {
    "text": "इन्द्र॒ पिब॑ स्व॒धया॑ चित् सु॒तस्या॒ऽग्नेर्वा॑ पाहि जि॒ह्वया॑ यजत्र  ।",
    "index": 19,
    "shloka_num": null
  },
  {
    "text": "अ॒ध्व॒र्योर्वा॒ प्रय॑तं शक्र॒ हस्ता॒द्धोतु॑र्वा य॒ज्ञं ह॒विषो॑ जुषस्व  ॥१०॥ ॥",
    "index": 20,
    "shloka_num": null
  },
  {
    "text": "शु॒नं हु॑वेम म॒घवा॑न॒मिन्द्र॑म॒स्मिन् भरे॒ नृत॑मं॒ वाज॑सातौ  ।",
    "index": 21,
    "shloka_num": null
  },
  {
    "text": "शृ॒ण्वन्त॑मु॒ग्रमू॒तये॑ स॒मत्सु॒ घ्नन्तं॑ वृ॒त्राणि॑ सं॒जितं॒ धना॑नाम्  ॥११॥ ॥",
    "index": 22,
    "shloka_num": null
  }
]
