[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "एकोनविंशम् दशकम्",
        "index": 2,
        "shloka_num": null
    },
    {
        "text": "प्रचेतसाम्  कथा",
        "index": 3,
        "shloka_num": null
    },
    {
        "text": "पृथोस्तु नप्ता पृथुधर्मकर्मठ:\nप्राचीनबर्हिर्युवतौ शतद्रुतौ ।\nप्रचेतसो नाम सुचेतस: सुतान्\nअजीजनत्त्वत्करुणाङ्कुरानिव ॥१॥",
        "index": 4,
        "shloka_num": 1
    },
    {
        "text": "पितु: सिसृक्षानिरतस्य शासनाद्\nभवत्तपस्याभिरता दशापि ते\nपयोनिधिं पश्चिममेत्य तत्तटे\nसरोवरं सन्ददृशुर्मनोहरम् ॥२॥",
        "index": 5,
        "shloka_num": 2
    },
    {
        "text": "तदा भवत्तीर्थमिदं समागतो\nभवो भवत्सेवकदर्शनादृत: ।\nप्रकाशमासाद्य पुर: प्रचेतसाम्\nउपादिशत् भक्ततमस्तव स्तवम् ॥३॥",
        "index": 6,
        "shloka_num": 3
    },
    {
        "text": "स्तवं जपन्तस्तममी जलान्तरे\nभवन्तमासेविषतायुतं समा: ।\nभवत्सुखास्वादरसादमीष्वियान्\nबभूव कालो ध्रुववन्न शीघ्रता ॥४॥",
        "index": 7,
        "shloka_num": 4
    },
    {
        "text": "तपोभिरेषामतिमात्रवर्धिभि:\nस यज्ञहिंसानिरतोऽपि पावित: ।\nपिताऽपि तेषां गृहयातनारद-\nप्रदर्शितात्मा भवदात्मतां ययौ ॥५॥",
        "index": 8,
        "shloka_num": 5
    },
    {
        "text": "कृपाबलेनैव पुर: प्रचेतसां\nप्रकाशमागा: पतगेन्द्रवाहन: ।\nविराजि चक्रादिवरायुधांशुभिः\nभुजाभिरष्टाभिरुदञ्चितद्युति: ॥६॥",
        "index": 9,
        "shloka_num": 6
    },
    {
        "text": "प्रचेतसां तावदयाचतामपि\nत्वमेव कारुण्यभराद्वरानदा: ।\nभवद्विचिन्ताऽपि शिवाय देहिनां\nभवत्वसौ रुद्रनुतिश्च कामदा ॥७॥",
        "index": 10,
        "shloka_num": 7
    },
    {
        "text": "अवाप्य कान्तां तनयां महीरुहां\nतया रमध्वं दशलक्षवत्सरीम् ।\nसुतोऽस्तु दक्षो ननु तत्क्षणाच्च मां\nप्रयास्यथेति न्यगदो मुदैव तान् ॥८॥",
        "index": 11,
        "shloka_num": 8
    },
    {
        "text": "ततश्च ते भूतलरोधिनस्तरून्\nक्रुधा दहन्तो द्रुहिणेन वारिता: ।\nद्रुमैश्च दत्तां तनयामवाप्य तां\nत्वदुक्तकालं सुखिनोऽभिरेमिरे ॥९॥",
        "index": 12,
        "shloka_num": 9
    },
    {
        "text": "अवाप्य दक्षं च सुतं कृताध्वरा:\nप्रचेतसो नारदलब्धया धिया ।\nअवापुरानन्दपदं तथाविधः\nत्वमीश वातालयनाथ पाहि माम् ॥१०॥",
        "index": 13,
        "shloka_num": 10
    }
]