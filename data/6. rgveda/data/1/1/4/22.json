[
  {
    "text": "११ वामदेवो गौतमः । इन्द्रः । त्रिष्टुप् ।",
    "index": 0,
    "shloka_num": null
  },
  {
    "text": "यन्न॒ इन्द्रो॑ जुजु॒षे यच्च॒ वष्टि॒ तन्नो॑ म॒हान् क॑रति शु॒ष्म्या चि॑त्  ।",
    "index": 1,
    "shloka_num": null
  },
  {
    "text": "ब्रह्म॒ स्तोमं॑ म॒घवा॒ सोम॑मु॒क्था यो अश्मा॑नं॒ शव॑सा॒ बिभ्र॒देति॑  ॥१॥",
    "index": 2,
    "shloka_num": 1
  },
  {
    "text": "वृषा॒ वृष॑न्धिं॒ चतु॑रश्रि॒मस्य॑न्नु॒ग्रो बा॒हुभ्यां॒ नृत॑म॒: शची॑वान्  ।",
    "index": 3,
    "shloka_num": null
  },
  {
    "text": "श्रि॒ये परु॑ष्णीमु॒षमा॑ण॒ ऊर्णां॒ यस्या॒: पर्वा॑णि स॒ख्याय॑ वि॒व्ये  ॥२॥",
    "index": 4,
    "shloka_num": 2
  },
  {
    "text": "यो दे॒वो दे॒वत॑मो॒ जाय॑मानो म॒हो वाजे॑भिर्म॒हद्भि॑श्च॒ शुष्मै॑:  ।",
    "index": 5,
    "shloka_num": null
  },
  {
    "text": "दधा॑नो॒ वज्रं॑ बा॒ह्वोरु॒शन्तं॒ द्याममे॑न रेजय॒त् प्र भूम॑  ॥३॥",
    "index": 6,
    "shloka_num": 3
  },
  {
    "text": "विश्वा॒ रोधां॑सि प्र॒वत॑श्च पू॒र्वीर्द्यौर्ऋ॒ष्वाज्जनि॑मन् रेजत॒ क्षाः  ।",
    "index": 7,
    "shloka_num": null
  },
  {
    "text": "आ मा॒तरा॒ भर॑ति शु॒ष्म्या गोर्नृ॒वत् परि॑ज्मन् नोनुवन्त॒ वाता॑:  ॥४॥",
    "index": 8,
    "shloka_num": 4
  },
  {
    "text": "ता तू त॑ इन्द्र मह॒तो म॒हानि॒ विश्वे॒ष्वित् सव॑नेषु प्र॒वाच्या॑  ।",
    "index": 9,
    "shloka_num": null
  },
  {
    "text": "यच्छू॑र धृष्णो धृष॒ता द॑धृ॒ष्वानहिं॒ वज्रे॑ण॒ शव॒सावि॑वेषीः  ॥५॥",
    "index": 10,
    "shloka_num": 5
  },
  {
    "text": "ता तू ते॑ स॒त्या तु॑विनृम्ण॒ विश्वा॒ प्र धे॒नव॑: सिस्रते॒ वृष्ण॒ ऊध्न॑:  ।",
    "index": 11,
    "shloka_num": null
  },
  {
    "text": "अधा॑ ह॒ त्वद् वृ॑षमणो भिया॒नाः प्र सिन्ध॑वो॒ जव॑सा चक्रमन्त  ॥६॥",
    "index": 12,
    "shloka_num": 6
  },
  {
    "text": "अत्राह॑ ते हरिव॒स्ता उ॑ दे॒वीरवो॑भिरिन्द्र स्तवन्त॒ स्वसा॑रः  ।",
    "index": 13,
    "shloka_num": null
  },
  {
    "text": "यत् सी॒मनु॒ प्र मु॒चो ब॑द्बधा॒ना दी॒र्घामनु॒ प्रसि॑तिं स्यन्द॒यध्यै॑  ॥७॥",
    "index": 14,
    "shloka_num": 7
  },
  {
    "text": "पि॒पी॒ळे अं॒शुर्मद्यो॒ न सिन्धु॒रा त्वा॒ शमी॑ शशमा॒नस्य॑ श॒क्तिः  ।",
    "index": 15,
    "shloka_num": null
  },
  {
    "text": "अ॒स्म॒द्र्य॑क् शुशुचा॒नस्य॑ यम्या आ॒शुर्न र॒श्मिं तु॒व्योज॑सं॒ गोः  ॥८॥",
    "index": 16,
    "shloka_num": 8
  },
  {
    "text": "अ॒स्मे वर्षि॑ष्ठा कृणुहि॒ ज्येष्ठा॑ नृ॒म्णानि॑ स॒त्रा स॑हुरे॒ सहां॑सि  ।",
    "index": 17,
    "shloka_num": null
  },
  {
    "text": "अ॒स्मभ्यं॑ वृ॒त्रा सु॒हना॑नि रन्धि ज॒हि वध॑र्व॒नुषो॒ मर्त्य॑स्य  ॥९॥",
    "index": 18,
    "shloka_num": 9
  },
  {
    "text": "अ॒स्माक॒मित् सु शृ॑णुहि॒ त्वमि॑न्द्रा॒ऽस्मभ्यं॑ चि॒त्राँ उप॑ माहि॒ वाजा॑न्  ।",
    "index": 19,
    "shloka_num": null
  },
  {
    "text": "अ॒स्मभ्यं॒ विश्वा॑ इषण॒: पुरं॑धीर॒स्माकं॒ सु म॑घवन् बोधि गो॒दाः  ॥१०॥",
    "index": 20,
    "shloka_num": 10
  },
  {
    "text": "नू ष्टु॒त इ॑न्द्र॒ नू गृ॑णा॒न इषं॑ जरि॒त्रे न॒द्यो॒३ न पी॑पेः  ।",
    "index": 21,
    "shloka_num": null
  },
  {
    "text": "अका॑रि ते हरिवो॒ ब्रह्म॒ नव्यं॑ धि॒या स्या॑म र॒थ्य॑: सदा॒साः  ॥११॥",
    "index": 22,
    "shloka_num": 11
  }
]
