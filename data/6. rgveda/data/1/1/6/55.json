[
  {
    "text": "६ बार्हस्पत्यो भरद्वाज: ।पूषा । गायत्री ।",
    "index": 0,
    "shloka_num": null
  },
  {
    "text": "एहि॒ वां वि॑मुचो नपा॒दाघृ॑णे॒ सं स॑चावहै ।\nर॒थीॠ॒तस्य॑ नो भव ॥१॥",
    "index": 1,
    "shloka_num": 1
  },
  {
    "text": "र॒थीत॑मं कप॒र्दिन॒मीशा॑नं॒ राध॑सो म॒हः ।\nरा॒यः सखा॑यमीमहे ॥२॥",
    "index": 2,
    "shloka_num": 2
  },
  {
    "text": "रा॒यो धारा॑स्याघृणे॒ वसो॑ रा॒शिर॑जाश्व ।\nधीव॑तोधीवत॒: सखा॑ ॥३॥",
    "index": 3,
    "shloka_num": 3
  },
  {
    "text": "पू॒षणं॒ न्व१जाश्व॒मुप॑ स्तोषाम वा॒जिन॑म् ।\nस्वसु॒र्यो जा॒र उ॒च्यते॑ ॥४॥",
    "index": 4,
    "shloka_num": 4
  },
  {
    "text": "मा॒तुर्दि॑धि॒षुम॑ब्रवं॒ स्वसु॑र्जा॒रः शृ॑णोतु नः ।\nभ्रातेन्द्र॑स्य॒ सखा॒ मम॑ ॥५॥",
    "index": 5,
    "shloka_num": 5
  },
  {
    "text": "आजास॑: पू॒षणं॒ रथे॑ निशृ॒म्भास्ते ज॑न॒श्रिय॑म् ।\nदे॒वं व॑हन्तु॒ बिभ्र॑तः ॥६॥",
    "index": 6,
    "shloka_num": 6
  }
]
