[
  {
    "text": "२१ गृत्समद (आङ्गिरसः शौनहोत्रः पश्चाद्) भार्गवः शौनकः । १-२ वायुः, ३ इंद्रवायू, ४-६ मित्रावरुणौ, ७-९ अश्विनौ, १०-१२ इन्द्रः, १३-१५ विश्वेदेवाः, १६-१८ सरस्वती, १९-२१ द्यावापृथिव्यौ हविर्धाने वाः (१९ तृतीयपादस्य अग्निर्वा) ।गायत्री, १६-१७ अनुष्टुप्, १८ बृहती ।",
    "index": 0,
    "shloka_num": null
  },
  {
    "text": "वायो॒ ये ते॑ सह॒स्रिणो॒ रथा॑स॒स्तेभि॒रा ग॑हि ।\nनि॒युत्वा॒न्त्सोम॑पीतये ॥१॥",
    "index": 1,
    "shloka_num": 1
  },
  {
    "text": "नि॒युत्वा॑न् वाय॒वा ग॑ह्य॒यं शु॒क्रो अ॑यामि ते ।\nगन्ता॑सि सुन्व॒तो गृ॒हम् ॥२॥",
    "index": 2,
    "shloka_num": 2
  },
  {
    "text": "शु॒क्रस्या॒द्य गवा॑शिर॒ इन्द्र॑वायू नि॒युत्व॑तः ।\nआ या॑तं॒ पिब॑तं नरा ॥३॥",
    "index": 3,
    "shloka_num": 3
  },
  {
    "text": "अ॒यं वां॑ मित्रावरुणा सु॒तः सोम॑ ऋतावृधा ।\nममेदि॒ह श्रु॑तं॒ हव॑म् ॥४॥",
    "index": 4,
    "shloka_num": 4
  },
  {
    "text": "राजा॑ना॒वन॑भिद्रुहा ध्रु॒वे सद॑स्युत्त॒मे ।\nस॒हस्र॑स्थूण आसाते ॥५॥",
    "index": 5,
    "shloka_num": 5
  },
  {
    "text": "ता स॒म्राजा॑ घृ॒तासु॑ती आदि॒त्या दानु॑न॒स्पती॑ ।\nसचे॑ते॒ अन॑वह्वरम् ॥६॥",
    "index": 6,
    "shloka_num": 6
  },
  {
    "text": "गोम॑दू॒ षु ना॑स॒त्याश्वा॑वद्यातमश्विना ।\nव॒र्ती रु॑द्रा नृ॒पाय्य॑म् ॥७॥",
    "index": 7,
    "shloka_num": 7
  },
  {
    "text": "न यत् परो॒ नान्त॑र आद॒धर्ष॑द् वृषण्वसू ।\nदु॒:शंसो॒ मर्त्यो॑ रि॒पुः ॥८॥",
    "index": 8,
    "shloka_num": 8
  },
  {
    "text": "ता न॒ आ वो॑ळहमश्विना र॒यिं पि॒शङ्ग॑संदृशम् ।\nधिष्ण्या॑ वरिवो॒विद॑म् ॥९॥",
    "index": 9,
    "shloka_num": 9
  },
  {
    "text": "इन्द्रो॑ अ॒ङ्ग म॒हद् भ॒यम॒भी षदप॑ चुच्यवत् ।\nस हि स्थि॒रो विच॑र्षणिः ॥१०॥",
    "index": 10,
    "shloka_num": 10
  },
  {
    "text": "इन्द्र॑श्च मृ॒ळया॑ति नो॒ न न॑: प॒श्चाद॒घं न॑शत् ।\nभ॒द्रं भ॑वाति नः पु॒रः ॥११॥",
    "index": 11,
    "shloka_num": 11
  },
  {
    "text": "इन्द्र॒ आशा॑भ्य॒स्परि॒ सर्वा॑भ्यो॒ अभ॑यं करत् ।\nजेता॒ शत्रू॒न् विच॑र्षणिः ॥१२॥",
    "index": 12,
    "shloka_num": 12
  },
  {
    "text": "विश्वे॑ देवास॒ आ ग॑त शृणु॒ता म॑ इ॒मं हव॑म् ।\nएदं ब॒र्हिर्नि षी॑दत ॥१३॥",
    "index": 13,
    "shloka_num": 13
  },
  {
    "text": "ती॒व्रो वो॒ मधु॑माँ अ॒यं शु॒नहो॑त्रेषु मत्स॒रः ।\nए॒तं पि॑बत॒ काम्य॑म् ॥१४॥",
    "index": 14,
    "shloka_num": 14
  },
  {
    "text": "इन्द्र॑ज्येष्ठा॒ मरु॑द्गणा॒ देवा॑स॒: पूष॑रातयः ।\nविश्वे॒ मम॑ श्रुता॒ हव॑म् ॥१५॥",
    "index": 15,
    "shloka_num": 15
  },
  {
    "text": "अम्बि॑तमे॒ नदी॑तमे॒ देवि॑तमे॒ सर॑स्वति ।\nअ॒प्र॒श॒स्ता इ॑व स्मसि॒ प्रश॑स्तिमम्ब नस्कृधि ॥१६॥",
    "index": 16,
    "shloka_num": 16
  },
  {
    "text": "त्वे विश्वा॑ सरस्वति श्रि॒तायूं॑षि दे॒व्याम् ।\nशु॒नहो॑त्रेषु मत्स्व प्र॒जां दे॑वि दिदिड्ढि नः ॥१७॥",
    "index": 17,
    "shloka_num": 17
  },
  {
    "text": "इ॒मा ब्रह्म॑ सरस्वति जु॒षस्व॑ वाजिनीवति ।\nया ते॒ मन्म॑ गृत्सम॒दा ऋ॑तावरि प्रि॒या दे॒वेषु॒ जुह्व॑ति ॥१८॥",
    "index": 18,
    "shloka_num": 18
  },
  {
    "text": "प्रेतां॑ य॒ज्ञस्य॑ श॒म्भुवा॑ यु॒वामिदा वृ॑णीमहे ।\nअ॒ग्निं च॑ हव्य॒वाह॑नम् ॥१९॥",
    "index": 19,
    "shloka_num": 19
  },
  {
    "text": "द्यावा॑ नः पृथि॒वी इ॒मं सि॒ध्रम॒द्य दि॑वि॒स्पृश॑म् ।\nय॒ज्ञं दे॒वेषु॑ यच्छताम् ॥२०॥",
    "index": 20,
    "shloka_num": 20
  },
  {
    "text": "आ वा॑मु॒पस्थ॑मद्रुहा दे॒वाः सी॑दन्तु य॒ज्ञिया॑: ।\nइ॒हाद्य सोम॑पीतये ॥२१॥",
    "index": 21,
    "shloka_num": 21
  }
]
