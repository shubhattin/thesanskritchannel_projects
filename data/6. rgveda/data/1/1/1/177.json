[
  {
    "text": "५ अगस्त्यो मैत्रावरुणिः  । इन्द्रः । त्रिष्टुप् ।",
    "index": 0,
    "shloka_num": null
  },
  {
    "text": "आ च॑र्षणि॒प्रा वृ॑ष॒भो जना॑नां॒ राजा॑ कृष्टी॒नां पु॑रुहू॒त इन्द्र॑:  ।",
    "index": 1,
    "shloka_num": null
  },
  {
    "text": "स्तु॒तः श्र॑व॒स्यन्नव॒सोप॑ म॒द्रिग्यु॒क्त्वा हरी॒ वृष॒णा या॑ह्य॒र्वाङ्  ॥१",
    "index": 2,
    "shloka_num": null
  },
  {
    "text": "ये ते॒ वृष॑णो वृष॒भास॑ इन्द्र ब्रह्म॒युजो॒ वृष॑रथासो॒ अत्या॑:  ।",
    "index": 3,
    "shloka_num": null
  },
  {
    "text": "ताँ आ ति॑ष्ठ॒ तेभि॒रा या॑ह्य॒र्वाङ् हवा॑महे त्वा सु॒त इ॑न्द्र॒ सोमे॑  ॥२",
    "index": 4,
    "shloka_num": null
  },
  {
    "text": "आ ति॑ष्ठ॒ रथं॒ वृष॑णं॒ वृषा॑ ते सु॒तः सोम॒: परि॑षिक्ता॒ मधू॑नि  ।",
    "index": 5,
    "shloka_num": null
  },
  {
    "text": "यु॒क्त्वा वृष॑भ्यां वृषभ क्षिती॒नां हरि॑भ्यां याहि प्र॒वतोप॑ म॒द्रिक्  ॥३",
    "index": 6,
    "shloka_num": null
  },
  {
    "text": "अ॒यं य॒ज्ञो दे॑व॒या अ॒यं मि॒येध॑ इ॒मा ब्रह्मा॑ण्य॒यमि॑न्द्र॒ सोम॑:  ।",
    "index": 7,
    "shloka_num": null
  },
  {
    "text": "स्ती॒र्णं ब॒र्हिरा तु श॑क्र॒ प्र या॑हि॒ पिबा॑ नि॒षद्य॒ वि मु॑चा॒ हरी॑ इ॒ह  ॥४",
    "index": 8,
    "shloka_num": null
  },
  {
    "text": "ओ सुष्टु॑त इन्द्र याह्य॒र्वाङुप॒ ब्रह्मा॑णि मा॒न्यस्य॑ का॒रोः  ।",
    "index": 9,
    "shloka_num": null
  },
  {
    "text": "वि॒द्याम॒ वस्तो॒रव॑सा गृ॒णन्तो॑ वि॒द्यामे॒षं वृ॒जनं॑ जी॒रदा॑नुम्  ॥५",
    "index": 10,
    "shloka_num": null
  }
]
