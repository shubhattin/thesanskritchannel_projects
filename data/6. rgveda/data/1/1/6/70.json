[
  {
    "text": "६ बार्हस्पत्यो भरद्वाज: ।",
    "index": 0,
    "shloka_num": null
  },
  {
    "text": "द्यावापृथिवी ।जगती ।",
    "index": 1,
    "shloka_num": null
  },
  {
    "text": "घृ॒तव॑ती॒ भुव॑नानामभि॒श्रियो॒र्वी पृ॒थ्वी म॑धु॒दुघे॑ सु॒पेश॑सा ।",
    "index": 2,
    "shloka_num": null
  },
  {
    "text": "द्यावा॑पृथि॒वी वरु॑णस्य॒ धर्म॑णा॒ विष्क॑भिते अ॒जरे॒ भूरि॑रेतसा ॥१॥",
    "index": 3,
    "shloka_num": 1
  },
  {
    "text": "अस॑श्चन्ती॒ भूरि॑धारे॒ पय॑स्वती घृ॒तं दु॑हाते सु॒कृते॒ शुचि॑व्रते ।",
    "index": 4,
    "shloka_num": null
  },
  {
    "text": "राज॑न्ती अ॒स्य भुव॑नस्य रोदसी अ॒स्मे रेत॑: सिञ्चतं॒ यन्मनु॑र्हितम् ॥२॥",
    "index": 5,
    "shloka_num": 2
  },
  {
    "text": "यो वा॑मृ॒जवे॒ क्रम॑णाय रोदसी॒ मर्तो॑ द॒दाश॑ धिषणे॒ स सा॑धति ।",
    "index": 6,
    "shloka_num": null
  },
  {
    "text": "प्र प्र॒जाभि॑र्जायते॒ धर्म॑ण॒स्परि॑ यु॒वोः सि॒क्ता विषु॑रूपाणि॒ सव्र॑ता ॥३॥",
    "index": 7,
    "shloka_num": 3
  },
  {
    "text": "घृ॒तेन॒ द्यावा॑पृथि॒वी अ॒भीवृ॑ते घृत॒श्रिया॑ घृत॒पृचा॑ घृता॒वृधा॑ ।",
    "index": 8,
    "shloka_num": null
  },
  {
    "text": "उ॒र्वी पृ॒थ्वी हो॑तृ॒वूर्ये॑ पु॒रोहि॑ते॒ ते इद्विप्रा॑ ईळते सु॒म्नमि॒ष्टये॑ ॥४॥",
    "index": 9,
    "shloka_num": 4
  },
  {
    "text": "मधु॑ नो॒ द्यावा॑पृथि॒वी मि॑मिक्षतां मधु॒श्चुता॑ मधु॒दुघे॒ मधु॑व्रते ।",
    "index": 10,
    "shloka_num": null
  },
  {
    "text": "दधा॑ने य॒ज्ञं द्रवि॑णं च दे॒वता॒ महि॒ श्रवो॒ वाज॑म॒स्मे सु॒वीर्य॑म् ॥५॥",
    "index": 11,
    "shloka_num": 5
  },
  {
    "text": "ऊर्जं॑ नो॒ द्यौश्च॑ पृथि॒वी च॑ पिन्वतां पि॒ता मा॒ता वि॑श्व॒विदा॑ सु॒दंस॑सा ।",
    "index": 12,
    "shloka_num": null
  },
  {
    "text": "सं॒र॒रा॒णे रोद॑सी वि॒श्वश॑म्भुवा स॒निं वाजं॑ र॒यिम॒स्मे समि॑न्वताम् ॥६॥",
    "index": 13,
    "shloka_num": 6
  }
]
