[
  {
    "text": "५ कविर्भार्गव:  । पवमान: सोम:  ।जगती  ।",
    "index": 0,
    "shloka_num": null
  },
  {
    "text": "प्र राजा॒ वाचं॑ ज॒नय॑न्नसिष्यदद॒पो वसा॑नो अ॒भि गा इ॑यक्षति  ।",
    "index": 1,
    "shloka_num": null
  },
  {
    "text": "गृ॒भ्णाति॑ रि॒प्रमवि॑रस्य॒ तान्वा॑ शु॒द्धो दे॒वाना॒मुप॑ याति निष्कृ॒तम्  ॥१",
    "index": 2,
    "shloka_num": null
  },
  {
    "text": "इन्द्रा॑य सोम॒ परि॑ षिच्यसे॒ नृभि॑र्नृ॒चक्षा॑ ऊ॒र्मिः क॒विर॑ज्यसे॒ वने॑  ।",
    "index": 3,
    "shloka_num": null
  },
  {
    "text": "पू॒र्वीर्हि ते॑ स्रु॒तय॒: सन्ति॒ यात॑वे स॒हस्र॒मश्वा॒ हर॑यश्चमू॒षद॑:  ॥२॥",
    "index": 4,
    "shloka_num": 2
  },
  {
    "text": "स॒मु॒द्रिया॑ अप्स॒रसो॑ मनी॒षिण॒मासी॑ना अ॒न्तर॒भि सोम॑मक्षरन्  ।",
    "index": 5,
    "shloka_num": null
  },
  {
    "text": "ता ईं॑ हिन्वन्ति ह॒र्म्यस्य॑ स॒क्षणिं॒ याच॑न्ते सु॒म्नं पव॑मान॒मक्षि॑तम्  ॥३॥",
    "index": 6,
    "shloka_num": 3
  },
  {
    "text": "गो॒जिन्न॒: सोमो॑ रथ॒जिद्धि॑रण्य॒जित्स्व॒र्जिद॒ब्जित्प॑वते सहस्र॒जित्  ।",
    "index": 7,
    "shloka_num": null
  },
  {
    "text": "यं दे॒वास॑श्चक्रि॒रे पी॒तये॒ मदं॒ स्वादि॑ष्ठं द्र॒प्सम॑रु॒णं म॑यो॒भुव॑म्  ॥४॥",
    "index": 8,
    "shloka_num": 4
  },
  {
    "text": "ए॒तानि॑ सोम॒ पव॑मानो अस्म॒युः स॒त्यानि॑ कृ॒ण्वन्द्रवि॑णान्यर्षसि  ।",
    "index": 9,
    "shloka_num": null
  },
  {
    "text": "ज॒हि शत्रु॑मन्ति॒के दू॑र॒के च॒ य उ॒र्वीं गव्यू॑ति॒मभ॑यं च नस्कृधि  ॥५॥",
    "index": 10,
    "shloka_num": 5
  }
]
