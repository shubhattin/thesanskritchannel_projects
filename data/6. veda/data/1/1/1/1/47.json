[
  {
    "text": "१० प्रस्कण्वः काण्वः । अश्विनौ । प्रगाथः – विषमा बृहत्यः, समा सतोबृहत्यः ।",
    "index": 0,
    "shloka_num": null
  },
  {
    "text": "अ॒यं वां॒ मधु॑मत्तमः सु॒तः सोम॑ ऋतावृधा ।\nतम॑श्विना पिबतं ति॒रोअ॑ह्न्यं ध॒त्तं रत्ना॑नि दा॒शुषे॑ ॥१॥",
    "index": 1,
    "shloka_num": 1
  },
  {
    "text": "त्रि॒व॒न्धु॒रेण॑ त्रि॒वृता॑ सु॒पेश॑सा॒ रथे॒ना या॑तमश्विना ।\nकण्वा॑सो वां॒ ब्रह्म॑ कृण्वन्त्यध्व॒रे तेषां॒ सु शृ॑णुतं॒ हव॑म् ॥२॥",
    "index": 2,
    "shloka_num": 2
  },
  {
    "text": "अश्वि॑ना॒ मधु॑मत्तमं पा॒तं सोम॑मृतावृधा ।\nअथा॒द्य द॑स्रा॒ वसु॒ बिभ्र॑ता॒ रथे॑ दा॒श्वांस॒मुप॑ गच्छतम् ॥३॥",
    "index": 3,
    "shloka_num": 3
  },
  {
    "text": "त्रि॒ष॒ध॒स्थे ब॒र्हिषि॑ विश्ववेदसा॒ मध्वा॑ य॒ज्ञं मि॑मिक्षतम् ।\nकण्वा॑सो वां सु॒तसो॑मा अ॒भिद्य॑वो यु॒वां ह॑वन्ते अश्विना ॥४॥",
    "index": 4,
    "shloka_num": 4
  },
  {
    "text": "याभिः॒ कण्व॑म॒भिष्टि॑भिः॒ प्राव॑तं यु॒वम॑श्विना ।\nताभिः॒ ष्व१स्माँ अ॑वतं शुभस्पती पा॒तं सोम॑मृतावृधा ॥५॥",
    "index": 5,
    "shloka_num": 5
  },
  {
    "text": "सु॒दासे॑ दस्रा॒ वसु॒ बिभ्र॑ता॒ रथे॒ पृक्षो॑ वहतमश्विना ।\nर॒यिं स॑मु॒द्रादु॒त वा॑ दि॒वस्पर्य॒स्मे ध॑त्तं पुरु॒स्पृह॑म् ॥६॥",
    "index": 6,
    "shloka_num": 6
  },
  {
    "text": "यन्ना॑सत्या परा॒वति॒ यद्वा॒ स्थो अधि॑ तु॒र्वशे॑ ।\nअतो॒ रथे॑न सु॒वृता॑ न॒ आ ग॑तं सा॒कं सूर्य॑स्य र॒श्मिभिः॑ ॥७॥",
    "index": 7,
    "shloka_num": 7
  },
  {
    "text": "अ॒र्वाञ्चा॑ वां॒ सप्त॑योऽध्वर॒श्रियो॒ वह॑न्तु॒ सव॒नेदुप॑ ।\nइषं॑ पृ॒ञ्चन्ता॑ सु॒कृते॑ सु॒दान॑व॒ आ ब॒र्हिः सी॑दतं नरा ॥८॥",
    "index": 8,
    "shloka_num": 8
  },
  {
    "text": "तेन॑ नास॒त्या ग॑तं॒ रथे॑न॒ सूर्य॑त्वचा ।\nयेन॒ शश्व॑दू॒हथु॑र्दा॒शुषे॒ वसु॒ मध्वः॒ सोम॑स्य पी॒तये॑ ॥९॥",
    "index": 9,
    "shloka_num": 9
  },
  {
    "text": "उ॒क्थेभि॑र॒र्वागव॑से पुरू॒वसू॑ अ॒र्कैश्च॒ नि ह्व॑यामहे ।\nशश्व॒त् कण्वा॑नां॒ सद॑सि प्रि॒ये हि कं॒ सोमं॑ प॒पथु॑रश्विना ॥१०॥",
    "index": 10,
    "shloka_num": 10
  }
]
