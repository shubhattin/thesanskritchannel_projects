[
  {
    "text": "९ गोतमो राहूगणः । विश्वेदेवाः, । गायत्री, ९ अनुष्टुप् ।",
    "index": 0,
    "shloka_num": null
  },
  {
    "text": "ऋ॒जु॒नी॒ती नो॒ वरु॑णो मि॒त्रो न॑यतु वि॒द्वान् ।\nअ॒र्य॒मा दे॒वैः स॒जोषा॑: ॥१॥",
    "index": 1,
    "shloka_num": 1
  },
  {
    "text": "ते हि वस्वो॒ वस॑वाना॒स्ते अप्र॑मूरा॒ महो॑भिः ।\nव्र॒ता र॑क्षन्ते वि॒श्वाहा॑ ॥२॥",
    "index": 2,
    "shloka_num": 2
  },
  {
    "text": "ते अ॒स्मभ्यं॒ शर्म॑ यंसन्न॒मृता॒ मर्त्ये॑भ्यः ।\nबाध॑माना॒ अप॒ द्विष॑: ॥३॥",
    "index": 3,
    "shloka_num": 3
  },
  {
    "text": "वि न॑: प॒थः सु॑वि॒ताय॑ चि॒यन्त्विन्द्रो॑ म॒रुत॑: ।\nपू॒षा भगो॒ वन्द्या॑सः ॥४॥",
    "index": 4,
    "shloka_num": 4
  },
  {
    "text": "उ॒त नो॒ धियो॒ गोअ॑ग्रा॒: पूष॒न् विष्ण॒वेव॑यावः ।\nकर्ता॑ नः स्वस्ति॒मत॑: ॥५॥",
    "index": 5,
    "shloka_num": 5
  },
  {
    "text": "मधु॒ वाता॑ ऋताय॒ते मधु॑ क्षरन्ति॒ सिन्ध॑वः ।\nमाध्वी॑र्नः स॒न्त्वोष॑धीः ॥६॥",
    "index": 6,
    "shloka_num": 6
  },
  {
    "text": "मधु॒ नक्त॑मु॒तोषसो॒ मधु॑म॒त् पार्थि॑वं॒ रज॑: ।\nमधु॒ द्यौर॑स्तु नः पि॒ता ॥७॥",
    "index": 7,
    "shloka_num": 7
  },
  {
    "text": "मधु॑मान्नो॒ वन॒स्पति॒र्मधु॑माँ अस्तु॒ सूर्य॑: ।\nमाध्वी॒र्गावो॑ भवन्तु नः ॥८॥",
    "index": 8,
    "shloka_num": 8
  },
  {
    "text": "शं नो॑ मि॒त्रः शं वरु॑ण॒: शं नो॑ भवत्वर्य॒मा ।\nशं न॒ इन्द्रो॒ बृह॒स्पति॒: शं नो॒ विष्णु॑रुरुक्र॒मः ॥९॥",
    "index": 9,
    "shloka_num": 9
  }
]
