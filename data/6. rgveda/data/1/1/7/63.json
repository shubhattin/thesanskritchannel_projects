[
  {
    "text": "६ मैत्रावरुणिर्वसिष्ठ: । १-४ सूर्य:, ५ सूर्य – मित्रावरुणा:, ६ मित्रावरुणौ अर्यमा च । त्रिष्टुप् ।",
    "index": 0,
    "shloka_num": null
  },
  {
    "text": "उद्वे॑ति सु॒भगो॑ वि॒श्वच॑क्षा॒: साधा॑रण॒: सूर्यो॒ मानु॑षाणाम् ।",
    "index": 1,
    "shloka_num": null
  },
  {
    "text": "चक्षु॑र्मि॒त्रस्य॒ वरु॑णस्य दे॒वश्चर्मे॑व॒ यः स॒मवि॑व्य॒क्तमां॑सि ॥१॥",
    "index": 2,
    "shloka_num": 1
  },
  {
    "text": "उद्वे॑ति प्रसवी॒ता जना॑नां म॒हान्के॒तुर॑र्ण॒वः सूर्य॑स्य ।",
    "index": 3,
    "shloka_num": null
  },
  {
    "text": "स॒मा॒नं च॒क्रं प॑र्या॒विवृ॑त्स॒न्यदे॑त॒शो वह॑ति धू॒र्षु यु॒क्तः ॥२॥",
    "index": 4,
    "shloka_num": 2
  },
  {
    "text": "वि॒भ्राज॑मान उ॒षसा॑मु॒पस्था॑द्रे॒भैरुदे॑त्यनुम॒द्यमा॑नः ।",
    "index": 5,
    "shloka_num": null
  },
  {
    "text": "ए॒ष मे॑ दे॒वः स॑वि॒ता च॑च्छन्द॒ यः स॑मा॒नं न प्र॑मि॒नाति॒ धाम॑ ॥३॥",
    "index": 6,
    "shloka_num": 3
  },
  {
    "text": "दि॒वो रु॒क्म उ॑रु॒चक्षा॒ उदे॑ति दू॒रेअ॑र्थस्त॒रणि॒र्भ्राज॑मानः ।",
    "index": 7,
    "shloka_num": null
  },
  {
    "text": "नू॒नं जना॒: सूर्ये॑ण॒ प्रसू॑ता॒ अय॒न्नर्था॑नि कृ॒णव॒न्नपां॑सि ॥४॥",
    "index": 8,
    "shloka_num": 4
  },
  {
    "text": "यत्रा॑ च॒क्रुर॒मृता॑ गा॒तुम॑स्मै श्ये॒नो न दीय॒न्नन्वे॑ति॒ पाथ॑: ।",
    "index": 9,
    "shloka_num": null
  },
  {
    "text": "प्रति॑ वां॒ सूर॒ उदि॑ते विधेम॒ नमो॑भिर्मित्रावरुणो॒त ह॒व्यैः ॥५॥",
    "index": 10,
    "shloka_num": 5
  },
  {
    "text": "नू मि॒त्रो वरु॑णो अर्य॒मा न॒स्त्मने॑ तो॒काय॒ वरि॑वो दधन्तु ।",
    "index": 11,
    "shloka_num": null
  },
  {
    "text": "सु॒गा नो॒ विश्वा॑ सु॒पथा॑नि सन्तु यू॒यं पा॑त स्व॒स्तिभि॒: सदा॑ नः ॥६॥",
    "index": 12,
    "shloka_num": 6
  }
]
