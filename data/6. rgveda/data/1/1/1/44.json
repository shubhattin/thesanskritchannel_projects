[
  {
    "text": "१४ प्रस्कण्वः काण्वः । अग्निः, १-२ अग्निः, अश्विनौ, उषाश्च । प्रगाथः – विषमा बृहत्यः, समाः सतोबृहत्यः ।",
    "index": 0,
    "shloka_num": null
  },
  {
    "text": "अग्ने॒ विव॑स्वदु॒षस॑श् चि॒त्रं राधो॑ अमर्त्य ।",
    "index": 1,
    "shloka_num": null
  },
  {
    "text": "आ दा॒शुषे॑ जातवेदो वहा॒ त्वम॒द्या दे॒वाँ उ॑ष॒र्बुध॑: ॥१॥",
    "index": 2,
    "shloka_num": 1
  },
  {
    "text": "जुष्टो॒ हि दू॒तो असि॑ हव्य॒वाह॒नो ऽग्ने॑ र॒थीर॑ध्व॒राणा॑म् ।",
    "index": 3,
    "shloka_num": null
  },
  {
    "text": "स॒जूर॒श्विभ्या॑मु॒षसा॑ सु॒वीर्य॑म॒स्मे धे॑हि॒ श्रवो॑ बृ॒हत् ॥२॥",
    "index": 4,
    "shloka_num": 2
  },
  {
    "text": "अ॒द्या दू॒तं वृ॑णीमहे॒ वसु॑म॒ग्निं पु॑रुप्रि॒यम् ।",
    "index": 5,
    "shloka_num": null
  },
  {
    "text": "धू॒मके॑तुं॒ भाऋ॑जीकं॒ व्यु॑ष्टिषु य॒ज्ञाना॑मध्वर॒श्रिय॑म् ॥३॥",
    "index": 6,
    "shloka_num": 3
  },
  {
    "text": "श्रेष्ठं॒ यवि॑ष्ठ॒मति॑थिं॒ स्वा॑हुतं॒ जुष्टं॒ जना॑य दा॒शुषे॑ ।",
    "index": 7,
    "shloka_num": null
  },
  {
    "text": "दे॒वाँ अच्छा॒ यात॑वे जा॒तवे॑दसम॒ग्निमी॑ळे॒ व्यु॑ष्टिषु ॥४॥",
    "index": 8,
    "shloka_num": 4
  },
  {
    "text": "स्त॒वि॒ष्यामि॒ त्वाम॒हं विश्व॑स्यामृत भोजन ।",
    "index": 9,
    "shloka_num": null
  },
  {
    "text": "अग्ने॑ त्रा॒तार॑म॒मृतं॑ मियेध्य॒ यजि॑ष्ठं हव्यवाहन ॥५॥",
    "index": 10,
    "shloka_num": 5
  },
  {
    "text": "सु॒शंसो॑ बोधि गृण॒ते य॑विष्ठ्य॒ मधु॑जिह्व॒: स्वा॑हुतः ।",
    "index": 11,
    "shloka_num": null
  },
  {
    "text": "प्रस्क॑ण्वस्य प्रति॒रन्नायु॑र्जी॒वसे॑ नम॒स्या दैव्यं॒ जन॑म् ॥६॥",
    "index": 12,
    "shloka_num": 6
  },
  {
    "text": "होता॑रं वि॒श्ववे॑दसं॒ सं हि त्वा॒ विश॑ इ॒न्धते॑ ।",
    "index": 13,
    "shloka_num": null
  },
  {
    "text": "स आ व॑ह पुरुहूत॒ प्रचे॑त॒सो ऽग्ने॑ दे॒वाँ इ॒ह द्र॒वत् ॥७॥",
    "index": 14,
    "shloka_num": 7
  },
  {
    "text": "स॒वि॒तार॑मु॒षस॑म॒श्विना॒ भग॑म॒ग्निं व्यु॑ष्टिषु॒ क्षप॑: ।",
    "index": 15,
    "shloka_num": null
  },
  {
    "text": "कण्वा॑सस्त्वा सु॒तसो॑मास इन्धते हव्य॒वाहं॑ स्वध्वर ॥८॥",
    "index": 16,
    "shloka_num": 8
  },
  {
    "text": "पति॒र्ह्य॑ध्व॒राणा॒मग्ने॑ दू॒तो वि॒शामसि॑ ।",
    "index": 17,
    "shloka_num": null
  },
  {
    "text": "उ॒ष॒र्बुध॒ आ व॑ह॒ सोम॑पीतये दे॒वाँ अ॒द्य स्व॒र्दृश॑: ॥९॥",
    "index": 18,
    "shloka_num": 9
  },
  {
    "text": "अग्ने॒ पूर्वा॒ अनू॒षसो॑ विभावसो दी॒देथ॑ वि॒श्वद॑र्शतः ।",
    "index": 19,
    "shloka_num": null
  },
  {
    "text": "असि॒ ग्रामे॑ष्ववि॒ता पु॒रोहि॒तो ऽसि॑ य॒ज्ञेषु॒ मानु॑षः ॥१०॥",
    "index": 20,
    "shloka_num": 10
  },
  {
    "text": "नि त्वा॑ य॒ज्ञस्य॒ साध॑न॒मग्ने॒ होता॑रमृ॒त्विज॑म् ।",
    "index": 21,
    "shloka_num": null
  },
  {
    "text": "म॒नु॒ष्वद् दे॑व धीमहि॒ प्रचे॑तसं जी॒रं दू॒तमम॑र्त्यम् ॥११॥",
    "index": 22,
    "shloka_num": 11
  },
  {
    "text": "यद् दे॒वानां॑ मित्रमहः पु॒रोहि॒तो ऽन्त॑रो॒ यासि॑ दू॒त्य॑म् ।",
    "index": 23,
    "shloka_num": null
  },
  {
    "text": "सिन्धो॑रिव॒ प्रस्व॑नितास ऊ॒र्मयो॒ ऽग्नेर्भ्रा॑जन्ते अ॒र्चय॑: ॥१२॥",
    "index": 24,
    "shloka_num": 12
  },
  {
    "text": "श्रु॒धि श्रु॑त्कर्ण॒ वह्नि॑भिर्दे॒वैर॑ग्ने स॒याव॑भिः ।",
    "index": 25,
    "shloka_num": null
  },
  {
    "text": "आ सी॑दन्तु ब॒र्हिषि॑ मि॒त्रो अ॑र्य॒मा प्रा॑त॒र्यावा॑णो अध्व॒रम् ॥१३॥",
    "index": 26,
    "shloka_num": 13
  },
  {
    "text": "शृ॒ण्वन्तु॒ स्तोमं॑ म॒रुत॑: सु॒दान॑वो ऽग्निजि॒ह्वा ऋ॑ता॒वृध॑: ।",
    "index": 27,
    "shloka_num": null
  },
  {
    "text": "पिब॑तु॒ सोमं॒ वरु॑णो धृ॒तव्र॑तो॒ ऽश्विभ्या॑मु॒षसा॑ स॒जूः ॥१४॥",
    "index": 28,
    "shloka_num": 14
  }
]
