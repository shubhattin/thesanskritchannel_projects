[
  {
    "text": "१० मधुच्छन्दा वैश्वामित्रः । इन्द्रः । गायत्री ।",
    "index": 0,
    "shloka_num": null
  },
  {
    "text": "एन्द्र॑ सान॒सिं र॒यिं स॒जित्वा॑नं सदा॒सह॑म् ।\nवर्षि॑ष्ठमू॒तये॑ भर ॥१॥",
    "index": 1,
    "shloka_num": 1
  },
  {
    "text": "नि येन॑ मुष्टिह॒त्यया॒ नि वृ॒त्रा रु॒णधा॑महै ।\nत्वोता॑सो॒ न्यर्व॑ता ॥२॥",
    "index": 2,
    "shloka_num": 2
  },
  {
    "text": "इन्द्र॒ त्वोता॑स॒ आ व॒यं वज्रं॑ घ॒ना द॑दीमहि ।\nजये॑म॒ सं यु॒धि स्पृधः॑ ॥३॥",
    "index": 3,
    "shloka_num": 3
  },
  {
    "text": "व॒यं शूरे॑भि॒रस्तृ॑भि॒रिन्द्र॒ त्वया॑ यु॒जा व॒यम् ।\nसा॒स॒ह्याम॑ पृतन्य॒तः ॥४॥",
    "index": 4,
    "shloka_num": 4
  },
  {
    "text": "म॒हाँ इन्द्रः॑ प॒रश्च॒ नु म॑हि॒त्वम॑स्तु व॒ज्रिणे॑ ।\nद्यौर्न प्र॑थि॒ना शवः॑ ॥५॥",
    "index": 5,
    "shloka_num": 5
  },
  {
    "text": "स॒मो॒हे वा॒ य आश॑त॒ नर॑स्तो॒कस्य॒ सनि॑तौ ।\nविप्रा॑सो वा धिया॒यवः॑ ॥६॥",
    "index": 6,
    "shloka_num": 6
  },
  {
    "text": "यः कु॒क्षिः सो॑म॒पात॑मः समु॒द्र इ॑व॒ पिन्व॑ते ।\nउ॒र्वीरापो॒ न का॒कुदः॑ ॥७॥",
    "index": 7,
    "shloka_num": 7
  },
  {
    "text": "ए॒वा ह्य॑स्य सू॒नृता॑ विर॒प्शी गोम॑ती म॒ही ।\nप॒क्वा शाखा॒ न दा॒शुषे॑ ॥८॥",
    "index": 8,
    "shloka_num": 8
  },
  {
    "text": "ए॒वा हि ते॒ विभू॑तय ऊ॒तय॑ इन्द्र॒ माव॑ते ।\nस॒द्यश्चि॒त् सन्ति॑ दा॒शुषे॑ ॥९॥",
    "index": 9,
    "shloka_num": 9
  },
  {
    "text": "ए॒वा ह्य॑स्य॒ काम्या॒ स्तोम॑ उ॒क्थं च॒ शंस्या॑ ।\nइन्द्रा॑य॒ सोम॑पीतये ॥१०॥",
    "index": 10,
    "shloka_num": 10
  }
]
