[
  {
    "text": "१५ इरिम्बिष्ठिः काण्वः ।इन्द्रः ; १४ वास्तोष्पतिर्वा । गायत्री , प्रगाथः= (१४ बृहती , १५ सतोबृहती ) ।",
    "index": 0,
    "shloka_num": null
  },
  {
    "text": "आ या॑हि सुषु॒मा हि त॒ इन्द्र॒ सोमं॒ पिबा॑ इ॒मम् ।\nएदं ब॒र्हिः स॑दो॒ मम॑ ॥१॥",
    "index": 1,
    "shloka_num": 1
  },
  {
    "text": "आ त्वा॑ ब्रह्म॒युजा॒ हरी॒ वह॑तामिन्द्र के॒शिना॑ ।\nउप॒ ब्रह्मा॑णि नः शृणु ॥२॥",
    "index": 2,
    "shloka_num": 2
  },
  {
    "text": "ब्र॒ह्माण॑स्त्वा व॒यं यु॒जा सो॑म॒पामि॑न्द्र सो॒मिनः॑ ।\nसु॒ताव॑न्तो हवामहे ॥३॥",
    "index": 3,
    "shloka_num": 3
  },
  {
    "text": "आ नो॑ याहि सु॒ताव॑तो॒ऽस्माकं॑ सुष्टु॒तीरुप॑ ।\nपिबा॒ सु शि॑प्रि॒न्नन्ध॑सः ॥४॥",
    "index": 4,
    "shloka_num": 4
  },
  {
    "text": "आ ते॑ सिञ्चामि कु॒क्ष्योरनु॒ गात्रा॒ वि धा॑वतु ।\nगृ॒भा॒य जि॒ह्वया॒ मधु॑ ॥५॥",
    "index": 5,
    "shloka_num": 5
  },
  {
    "text": "स्वा॒दुष्टे॑ अस्तु सं॒सुदे॒ मधु॑मान्त॒न्वे॒३ तव॑ ।\nसोमः॒ शम॑स्तु ते हृ॒दे ॥६॥",
    "index": 6,
    "shloka_num": 6
  },
  {
    "text": "अ॒यमु॑ त्वा विचर्षणे॒ जनी॑रिवा॒भि संवृ॑तः ।\nप्र सोम॑ इन्द्र सर्पतु ॥७॥",
    "index": 7,
    "shloka_num": 7
  },
  {
    "text": "तु॒वि॒ग्रीवो॑ व॒पोद॑रः सुबा॒हुरन्ध॑सो॒ मदे॑ ।\nइन्द्रो॑ वृ॒त्राणि॑ जिघ्नते ॥८॥",
    "index": 8,
    "shloka_num": 8
  },
  {
    "text": "इन्द्र॒ प्रेहि॑ पु॒रस्त्वं विश्व॒स्येशा॑न॒ ओज॑सा ।\nवृ॒त्राणि॑ वृत्रहञ्जहि ॥९॥",
    "index": 9,
    "shloka_num": 9
  },
  {
    "text": "दी॒र्घस्ते॑ अस्त्वङ्कु॒शो येना॒ वसु॑ प्र॒यच्छ॑सि ।\nयज॑मानाय सुन्व॒ते ॥१०॥",
    "index": 10,
    "shloka_num": 10
  },
  {
    "text": "अ॒यं त॑ इन्द्र॒ सोमो॒ निपू॑तो॒ अधि॑ ब॒र्हिषि॑ ।\nएही॑म॒स्य द्रवा॒ पिब॑ ॥११॥",
    "index": 11,
    "shloka_num": 11
  },
  {
    "text": "शाचि॑गो॒ शाचि॑पूजना॒ऽयं रणा॑य ते सु॒तः ।\nआख॑ण्डल॒ प्र हू॑यसे ॥१२॥",
    "index": 12,
    "shloka_num": 12
  },
  {
    "text": "यस्ते॑ शृङ्गवृषो नपा॒त्प्रण॑पात्कुण्ड॒पाय्यः॑ ।\nन्य॑स्मिन्दध्र॒ आ मनः॑ ॥१३॥",
    "index": 13,
    "shloka_num": 13
  },
  {
    "text": "वास्तो॑ष्पते ध्रु॒वा स्थूणांऽस॑त्रं सो॒म्याना॑म् ।\nद्र॒प्सो भे॒त्ता पु॒रां शश्व॑तीना॒मिन्द्रो॒ मुनी॑नां॒ सखा॑ ॥१४॥",
    "index": 14,
    "shloka_num": 14
  },
  {
    "text": "पृदा॑कुसानुर्यज॒तो ग॒वेष॑ण॒ एकः॒ सन्न॒भि भूय॑सः ।\nभूर्णि॒मश्वं॑ नयत्तु॒जा पु॒रो गृ॒भेन्द्रं॒ सोम॑स्य पी॒तये॑ ॥१५॥",
    "index": 15,
    "shloka_num": 15
  }
]
