[
  {
    "text": "९ कुसीदी काण्व: । इन्द्र: । गायत्री ।",
    "index": 0,
    "shloka_num": null
  },
  {
    "text": "आ तू न॑ इन्द्र क्षु॒मन्तं॑ चि॒त्रं ग्रा॒भं सं गृ॑भाय ।\nम॒हा॒ह॒स्ती दक्षि॑णेन ॥१॥",
    "index": 1,
    "shloka_num": 1
  },
  {
    "text": "वि॒द्मा हि त्वा॑ तुविकू॒र्मिं तु॒विदे॑ष्णं तु॒वीम॑घम् ।\nतु॒वि॒मा॒त्रमवो॑भिः ॥२॥",
    "index": 2,
    "shloka_num": 2
  },
  {
    "text": "न॒हि त्वा॑ शूर दे॒वा न मर्ता॑सो॒ दित्स॑न्तम् ।\nभी॒मं न गां वा॒रय॑न्ते ॥३॥",
    "index": 3,
    "shloka_num": 3
  },
  {
    "text": "एतो॒ न्विन्द्रं॒ स्तवा॒मेशा॑नं॒ वस्व॑: स्व॒राज॑म् ।\nन राध॑सा मर्धिषन्नः ॥४॥",
    "index": 4,
    "shloka_num": 4
  },
  {
    "text": "प्र स्तो॑ष॒दुप॑ गासिष॒च्छ्रव॒त्साम॑ गी॒यमा॑नम् ।\nअ॒भि राध॑सा जुगुरत् ॥५॥",
    "index": 5,
    "shloka_num": 5
  },
  {
    "text": "आ नो॑ भर॒ दक्षि॑णेना॒ऽभि स॒व्येन॒ प्र मृ॑श ।\nइन्द्र॒ मा नो॒ वसो॒र्निर्भा॑क् ॥६॥",
    "index": 6,
    "shloka_num": 6
  },
  {
    "text": "उप॑ क्रम॒स्वा भ॑र धृष॒ता धृ॑ष्णो॒ जना॑नाम् ।\nअदा॑शूष्टरस्य॒ वेद॑: ॥७॥",
    "index": 7,
    "shloka_num": 7
  },
  {
    "text": "इन्द्र॒ य उ॒ नु ते॒ अस्ति॒ वाजो॒ विप्रे॑भि॒: सनि॑त्वः ।\nअ॒स्माभि॒: सु तं स॑नुहि ॥८॥",
    "index": 8,
    "shloka_num": 8
  },
  {
    "text": "स॒द्यो॒जुव॑स्ते॒ वाजा॑ अ॒स्मभ्यं॑ वि॒श्वश्च॑न्द्राः ।\nवशै॑श्च म॒क्षू ज॑रन्ते ॥१३॥",
    "index": 9,
    "shloka_num": 13
  }
]
