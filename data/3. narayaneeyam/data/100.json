[
    {
        "text": "अथ श्रीमन्नारायणीयम्",
        "index": 0,
        "shloka_num": null
    },
    {
        "text": "शततमम् दशकम्",
        "index": 1,
        "shloka_num": null
    },
    {
        "text": "केशादि पाद वर्णनम्",
        "index": 2,
        "shloka_num": null
    },
    {
        "text": "अग्रे पश्यामि तेजो निबिडतरकलायावलीलोभनीयं",
        "index": 3,
        "shloka_num": null
    },
    {
        "text": "पीयूषाप्लावितोऽहं तदनु तदुदरे दिव्यकैशोरवेषम् ।\nतारुण्यारम्भरम्यं परमसुखरसास्वादरोमाञ्चिताङ्गै:\nआवीतं नारदाद्यैर्विलसदुपनिषत्सुन्दरीमण्डलैश्च ॥१॥",
        "index": 4,
        "shloka_num": 1
    },
    {
        "text": "नीलाभं कुञ्चिताग्रं घनममलतरं संयतं चारुभङ्ग्या\nरत्नोत्तंसाभिरामं वलयितमुदयच्चन्द्रकै: पिञ्छजालै: ।\nमन्दारस्रङ्निवीतं तव पृथुकबरीभारमालोकयेऽहं\nस्निग्धश्वेतोर्ध्वपुण्ड्रामपि च सुललितां फालबालेन्दुवीथीम् ॥२॥",
        "index": 5,
        "shloka_num": 2
    },
    {
        "text": "हृद्यं पूर्णानुकम्पार्णवमृदुलहरीचञ्चलभ्रूविलासै:\nआनीलस्निग्धपक्ष्मावलिपरिलसितं नेत्रयुग्मं विभो ते ।\nसान्द्रच्छायं विशालारुणकमलदलाकारमामुग्धतारं\nकारुण्यालोकलीलाशिशिरितभुवनं क्षिप्यतां मय्यनाथे ॥३॥",
        "index": 6,
        "shloka_num": 3
    },
    {
        "text": "उत्तुङ्गोल्लासिनासं हरिमणिमुकुरप्रोल्लसद्गण्डपाली-\nव्यालोलत्कर्णपाशाञ्चितमकरमणीकुण्डलद्वन्द्वदीप्रम् ।\nउन्मीलद्दन्तपङ्क्तिस्फुरदरुणतरच्छायबिम्बाधरान्त:-\nप्रीतिप्रस्यन्दिमन्दस्मितमधुरतरं वक्त्रमुद्भासतां मे ॥४॥",
        "index": 7,
        "shloka_num": 4
    },
    {
        "text": "बाहुद्वन्द्वेन रत्नोज्ज्वलवलयभृता शोणपाणिप्रवाले-\nनोपात्तां वेणुनाली प्रसृतनखमयूखाङ्गुलीसङ्गशाराम् ।\nकृत्वा वक्त्रारविन्दे सुमधुरविकसद्रागमुद्भाव्यमानै:\nशब्दब्रह्मामृतैस्त्वं शिशिरितभुवनै: सिञ्च मे कर्णवीथीम् ॥५॥",
        "index": 8,
        "shloka_num": 5
    },
    {
        "text": "उत्सर्पत्कौस्तुभश्रीततिभिररुणितं कोमलं कण्ठदेशं\nवक्ष: श्रीवत्सरम्यं तरलतरसमुद्दीप्रहारप्रतानम् ।\nनानावर्णप्रसूनावलिकिसलयिनीं वन्यमालां विलोल-\nल्लोलम्बां लम्बमानामुरसि तव तथा भावये रत्नमालाम् ॥६॥",
        "index": 9,
        "shloka_num": 6
    },
    {
        "text": "अङ्गे पञ्चाङ्गरागैरतिशयविकसत्सौरभाकृष्टलोकं\nलीनानेकत्रिलोकीविततिमपि कृशां बिभ्रतं मध्यवल्लीम् ।\nशक्राश्मन्यस्ततप्तोज्ज्वलकनकनिभं पीतचेलं दधानं\nध्यायामो दीप्तरश्मिस्फुटमणिरशनाकिङ्किणीमण्डितं त्वां ॥७॥",
        "index": 10,
        "shloka_num": 7
    },
    {
        "text": "ऊरू चारू तवोरू घनमसृणरुचौ चित्तचोरौ रमाया:\nविश्वक्षोभं विशङ्क्य ध्रुवमनिशमुभौ पीतचेलावृताङ्गौ ।\nआनम्राणां पुरस्तान्न्यसनधृतसमस्तार्थपालीसमुद्ग-\nच्छायं जानुद्वयं च क्रमपृथुलमनोज्ञे च जङ्घे निषेवे ॥८॥",
        "index": 11,
        "shloka_num": 8
    },
    {
        "text": "मञ्जीरं मञ्जुनादैरिव पदभजनं श्रेय इत्यालपन्तं\nपादाग्रं भ्रान्तिमज्जत्प्रणतजनमनोमन्दरोद्धारकूर्मम् ।\nउत्तुङ्गाताम्रराजन्नखरहिमकरज्योत्स्नया चाऽश्रितानां\nसन्तापध्वान्तहन्त्रीं ततिमनुकलये मङ्गलामङ्गुलीनाम् ॥९॥",
        "index": 12,
        "shloka_num": 9
    },
    {
        "text": "योगीन्द्राणां त्वदङ्गेष्वधिकसुमधुरं मुक्तिभाजां निवासो\nभक्तानां कामवर्षद्युतरुकिसलयं नाथ ते पादमूलम् ।\nनित्यं चित्तस्थितं मे पवनपुरपते कृष्ण कारुण्यसिन्धो\nहृत्वा निश्शेषतापान् प्रदिशतु परमानन्दसन्दोहलक्ष्मीम् ॥१०॥",
        "index": 13,
        "shloka_num": 10
    },
    {
        "text": "अज्ञात्वा ते महत्त्वं यदिह निगदितं विश्वनाथ क्षमेथा:\nस्तोत्रं चैतत्सहस्रोत्तरमधिकतरं त्वत्प्रसादाय भूयात् ।\nद्वेधा नारायणीयं श्रुतिषु च जनुषा स्तुत्यतावर्णनेन\nस्फीतं लीलावतारैरिदमिह कुरुताम् आयुरारोग्यसौख्यम् ॥११॥",
        "index": 14,
        "shloka_num": 11
    }
]