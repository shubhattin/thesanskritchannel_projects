[
  {
    "text": "९ रेभसूनू काश्यपौ । पवमान: सोम: । अनुष्टुप् ।",
    "index": 0,
    "shloka_num": null
  },
  {
    "text": "अ॒भी न॑वन्ते अ॒द्रुह॑: प्रि॒यमिन्द्र॑स्य॒ काम्य॑म् ।\nव॒त्सं न पूर्व॒ आयु॑नि जा॒तं रि॑हन्ति मा॒तर॑: ॥१॥",
    "index": 1,
    "shloka_num": 1
  },
  {
    "text": "पु॒ना॒न इ॑न्द॒वा भ॑र॒ सोम॑ द्वि॒बर्ह॑सं र॒यिम् ।\nत्वं वसू॑नि पुष्यसि॒ विश्वा॑नि दा॒शुषो॑ गृ॒हे ॥२॥",
    "index": 2,
    "shloka_num": 2
  },
  {
    "text": "त्वं धियं॑ मनो॒युजं॑ सृ॒जा वृ॒ष्टिं न त॑न्य॒तुः ।\nत्वं वसू॑नि॒ पार्थि॑वा दि॒व्या च॑ सोम पुष्यसि ॥३॥",
    "index": 3,
    "shloka_num": 3
  },
  {
    "text": "परि॑ ते जि॒ग्युषो॑ यथा॒ धारा॑ सु॒तस्य॑ धावति ।\nरंह॑माणा॒ व्य१व्ययं॒ वारं॑ वा॒जीव॑ सान॒सिः ॥४॥",
    "index": 4,
    "shloka_num": 4
  },
  {
    "text": "क्रत्वे॒ दक्षा॑य नः कवे॒ पव॑स्व सोम॒ धार॑या ।\nइन्द्रा॑य॒ पात॑वे सु॒तो मि॒त्राय॒ वरु॑णाय च ॥५॥",
    "index": 5,
    "shloka_num": 5
  },
  {
    "text": "पव॑स्व वाज॒सात॑मः प॒वित्रे॒ धार॑या सु॒तः ।\nइन्द्रा॑य सोम॒ विष्ण॑वे दे॒वेभ्यो॒ मधु॑मत्तमः ॥६॥",
    "index": 6,
    "shloka_num": 6
  },
  {
    "text": "त्वां रि॑हन्ति मा॒तरो॒ हरिं॑ प॒वित्रे॑ अ॒द्रुह॑: ।\nव॒त्सं जा॒तं न धे॒नव॒: पव॑मान॒ विध॑र्मणि ॥७॥",
    "index": 7,
    "shloka_num": 7
  },
  {
    "text": "पव॑मान॒ महि॒ श्रव॑श्चि॒त्रेभि॑र्यासि र॒श्मिभि॑: ।\nशर्ध॒न्तमां॑सि जिघ्नसे॒ विश्वा॑नि दा॒शुषो॑ गृ॒हे ॥८॥",
    "index": 8,
    "shloka_num": 8
  },
  {
    "text": "त्वं द्यां च॑ महिव्रत पृथि॒वीं चाति॑ जभ्रिषे ।\nप्रति॑ द्रा॒पिम॑मुञ्चथा॒: पव॑मान महित्व॒ना ॥९॥",
    "index": 9,
    "shloka_num": 9
  }
]
