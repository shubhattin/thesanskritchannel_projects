[
  {
    "text": "२० वामदेवो गौतमः । अग्निः । त्रिष्टुप् ।",
    "index": 0,
    "shloka_num": null
  },
  {
    "text": "यो मर्त्ये॑ष्व॒मृत॑ ऋ॒तावा॑ दे॒वो दे॒वेष्व॑र॒तिर्नि॒धायि॑  ।",
    "index": 1,
    "shloka_num": null
  },
  {
    "text": "होता॒ यजि॑ष्ठो म॒ह्ना शु॒चध्यै॑ ह॒व्यैर॒ग्निर्मनु॑ष ईर॒यध्यै॑  ॥१॥",
    "index": 2,
    "shloka_num": 1
  },
  {
    "text": "इ॒ह त्वं सू॑नो सहसो नो अ॒द्य जा॒तो जा॒ताँ उ॒भयाँ॑ अ॒न्तर॑ग्ने  ।",
    "index": 3,
    "shloka_num": null
  },
  {
    "text": "दू॒त ई॑यसे युयुजा॒न ऋ॑ष्व ऋजुमु॒ष्कान् वृष॑णः शु॒क्राँश्च॑  ॥२॥",
    "index": 4,
    "shloka_num": 2
  },
  {
    "text": "अत्या॑ वृध॒स्नू रोहि॑ता घृ॒तस्नू॑ ऋ॒तस्य॑ मन्ये॒ मन॑सा॒ जवि॑ष्ठा  ।",
    "index": 5,
    "shloka_num": null
  },
  {
    "text": "अ॒न्तरी॑यसे अरु॒षा यु॑जा॒नो यु॒ष्माँश्च॑ दे॒वान् विश॒ आ च॒ मर्ता॑न्  ॥३॥",
    "index": 6,
    "shloka_num": 3
  },
  {
    "text": "अ॒र्य॒मणं॒ वरु॑णं मि॒त्रमे॑षा॒मिन्द्रा॒विष्णू॑ म॒रुतो॑ अ॒श्विनो॒त  ।",
    "index": 7,
    "shloka_num": null
  },
  {
    "text": "स्वश्वो॑ अग्ने सु॒रथ॑: सु॒राधा॒ एदु॑ वह सुह॒विषे॒ जना॑य  ॥४॥",
    "index": 8,
    "shloka_num": 4
  },
  {
    "text": "गोमाँ॑ अ॒ग्नेऽवि॑माँ अ॒श्वी य॒ज्ञो नृ॒वत्स॑खा॒ सद॒मिद॑प्रमृ॒ष्यः  ।",
    "index": 9,
    "shloka_num": null
  },
  {
    "text": "इळा॑वाँ ए॒षो अ॑सुर प्र॒जावा॑न्दी॒र्घो र॒यिः पृ॑थुबु॒ध्नः स॒भावा॑न्  ॥५॥",
    "index": 10,
    "shloka_num": 5
  },
  {
    "text": "यस्त॑ इ॒ध्मं ज॒भर॑त् सिष्विदा॒नो मू॒र्धानं॑ वा त॒तप॑ते त्वा॒या  ।",
    "index": 11,
    "shloka_num": null
  },
  {
    "text": "भुव॒स्तस्य॒ स्वत॑वाँ: पा॒युर॑ग्ने॒ विश्व॑स्मात्सी सीमघाय॒त उ॑रुष्य  ॥६॥",
    "index": 12,
    "shloka_num": 6
  },
  {
    "text": "यस्ते॒ भरा॒दन्नि॑यते चि॒दन्नं॑ नि॒शिष॑न्म॒न्द्रमति॑थिमु॒दीर॑त्  ।",
    "index": 13,
    "shloka_num": null
  },
  {
    "text": "आ दे॑व॒युरि॒नध॑ते दुरो॒णे तस्मि॑न् र॒यिर्ध्रु॒वो अ॑स्तु॒ दास्वा॑न्  ॥७॥",
    "index": 14,
    "shloka_num": 7
  },
  {
    "text": "यस्त्वा॑ दो॒षा य उ॒षसि॑ प्र॒शंसा॑त् प्रि॒यं वा॑ त्वा कृ॒णव॑ते ह॒विष्मा॑न्  ।",
    "index": 15,
    "shloka_num": null
  },
  {
    "text": "अश्वो॒ न स्वे दम॒ आ हे॒म्यावा॒न् तमंह॑सः पीपरो दा॒श्वांस॑म्  ॥८॥",
    "index": 16,
    "shloka_num": 8
  },
  {
    "text": "यस्तुभ्य॑मग्ने अ॒मृता॑य॒ दाश॒द् दु॒व॒स्त्वे कृ॒णव॑ते य॒तस्रु॑क्  ।",
    "index": 17,
    "shloka_num": null
  },
  {
    "text": "न स रा॒या श॑शमा॒नो वि यो॑ष॒न्नैन॒मंह॒: परि॑ वरदघा॒योः  ॥९॥",
    "index": 18,
    "shloka_num": 9
  },
  {
    "text": "यस्य॒ त्वम॑ग्ने अध्व॒रं जुजो॑षो दे॒वो मर्त॑स्य॒ सुधि॑तं॒ ररा॑णः  ।",
    "index": 19,
    "shloka_num": null
  },
  {
    "text": "प्री॒तेद॑स॒द्धोत्रा॒ सा य॑वि॒ष्ठाऽसा॑म॒ यस्य॑ विध॒तो वृ॒धास॑:  ॥१०॥",
    "index": 20,
    "shloka_num": 10
  },
  {
    "text": "चित्ति॒मचि॑त्तिं चिनव॒द् वि वि॒द्वान् पृ॒ष्ठेव॑ वी॒ता वृ॑जि॒ना च॒ मर्ता॑न्  ।",
    "index": 21,
    "shloka_num": null
  },
  {
    "text": "रा॒ये च॑ नः स्वप॒त्याय॑ देव॒ दितिं॑ च॒ रास्वादि॑तिमुरुष्य  ॥११॥",
    "index": 22,
    "shloka_num": 11
  },
  {
    "text": "क॒विं श॑शासुः क॒वयोऽद॑ब्धा निधा॒रय॑न्तो॒ दुर्या॑स्वा॒योः  ।",
    "index": 23,
    "shloka_num": null
  },
  {
    "text": "अत॒स्त्वं दृश्याँ॑ अग्न ए॒तान् प॒ड्भिः प॑श्ये॒रद्भु॑ताँ अ॒र्य एवै॑:  ॥१२॥",
    "index": 24,
    "shloka_num": 12
  },
  {
    "text": "त्वम॑ग्ने वा॒घते॑ सु॒प्रणी॑तिः सु॒तसो॑माय विध॒ते य॑विष्ठ  ।",
    "index": 25,
    "shloka_num": null
  },
  {
    "text": "रत्नं॑ भर शशमा॒नाय॑ घृष्वे पृ॒थु श्च॒न्द्रमव॑से चर्षणि॒प्राः  ॥१३॥",
    "index": 26,
    "shloka_num": 13
  },
  {
    "text": "अधा॑ ह॒ यद् व॒यम॑ग्ने त्वा॒या प॒ड्भिर्हस्ते॑भिश्चकृ॒मा त॒नूभि॑:  ।",
    "index": 27,
    "shloka_num": null
  },
  {
    "text": "रथं॒ न क्रन्तो॒ अप॑सा भु॒रिजो॑र्ऋतं ये॑मुः सु॒ध्य॑ आशुषा॒णाः  ॥१४॥",
    "index": 28,
    "shloka_num": 14
  },
  {
    "text": "अधा॑ मा॒तुरु॒षस॑: स॒प्त विप्रा॒ जाये॑महि प्रथ॒मा वे॒धसो॒ नॄन्  ।",
    "index": 29,
    "shloka_num": null
  },
  {
    "text": "दि॒वस्पु॒त्रा अङ्गि॑रसो भवे॒माद्रिं॑ रुजेम ध॒निनं॑ शु॒चन्त॑:  ॥१५॥",
    "index": 30,
    "shloka_num": 15
  },
  {
    "text": "अधा॒ यथा॑ नः पि॒तर॒: परा॑सः प्र॒त्नासो॑ अग्न ऋ॒तमा॑शुषा॒णाः  ।",
    "index": 31,
    "shloka_num": null
  },
  {
    "text": "शुचीद॑य॒न् दीधि॑तिमुक्थ॒शास॒: क्षामा॑ भि॒न्दन्तो॑ अरु॒णीरप॑ व्रन्  ॥१६॥",
    "index": 32,
    "shloka_num": 16
  },
  {
    "text": "सु॒कर्मा॑णः सु॒रुचो॑ देव॒यन्तोऽयो॒ न दे॒वा जनि॑मा॒ धम॑न्तः  ।",
    "index": 33,
    "shloka_num": null
  },
  {
    "text": "शु॒चन्तो॑ अ॒ग्निं व॑वृ॒धन्त॒ इन्द्र॑मू॒र्वं गव्यं॑ परि॒षद॑न्तो अग्मन्  ॥१७॥",
    "index": 34,
    "shloka_num": 17
  },
  {
    "text": "आ यू॒थेव॑ क्षु॒मति॑ प॒श्वो अ॑ख्यद् दे॒वानां॒ यज्जनि॒मान्त्यु॑ग्र  ।",
    "index": 35,
    "shloka_num": null
  },
  {
    "text": "मर्ता॑नां चिदु॒र्वशी॑रकृप्रन् वृ॒धे चि॑द॒र्य उप॑रस्या॒योः  ॥१८॥",
    "index": 36,
    "shloka_num": 18
  },
  {
    "text": "अक॑र्म ते॒ स्वप॑सो अभूम ऋ॒तम॑वस्रन्नु॒षसो॑ विभा॒तीः  ।",
    "index": 37,
    "shloka_num": null
  },
  {
    "text": "अनू॑नम॒ग्निं पु॑रु॒धा सु॑श्च॒न्द्रं दे॒वस्य॒ मर्मृ॑जत॒श्चारु॒ चक्षु॑:  ॥१९॥",
    "index": 38,
    "shloka_num": 19
  },
  {
    "text": "ए॒ता ते॑ अग्न उ॒चथा॑नि वे॒धोऽवो॑चाम क॒वये॒ ता जु॑षस्व  ।",
    "index": 39,
    "shloka_num": null
  },
  {
    "text": "उच्छो॑चस्व कृणु॒हि वस्य॑सो नो म॒हो रा॒यः पु॑रुवार॒ प्र य॑न्धि  ॥२०॥",
    "index": 40,
    "shloka_num": 20
  }
]
