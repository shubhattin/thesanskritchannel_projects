[
  {
    "text": "५ प्रचेता आंगिरसः । दुःस्वप्ननाशनम् । अनुष्टुप् , ३ त्रिष्टुप्, ५ पंक्तिः ।",
    "index": 0,
    "shloka_num": null
  },
  {
    "text": "अपे॑हि मनसस्प॒तेऽप॑ क्राम प॒रश्च॑र ।\nप॒रो निॠ॑त्या॒ आ च॑क्ष्व बहु॒धा जीव॑तो॒ मनः॑ ॥१॥",
    "index": 1,
    "shloka_num": 1
  },
  {
    "text": "भ॒द्रं वै वरं॑ वृणते भ॒द्रं यु॑ञ्जन्ति॒ दक्षि॑णम् ।\nभ॒द्रं वै॑वस्व॒ते चक्षु॑र्बहु॒त्रा जीव॑तो॒ मनः॑ ॥२॥",
    "index": 2,
    "shloka_num": 2
  },
  {
    "text": "यदा॒शसा॑ निः॒शसा॑भि॒शसो॑पारि॒म जाग्र॑तो॒ यत्स्व॒पन्तः॑ ।\nअ॒ग्निर्विश्वा॒न्यप॑ दुष्कृ॒तान्यजु॑ष्टान्या॒रे अ॒स्मद्द॑धातु ॥३॥",
    "index": 3,
    "shloka_num": 3
  },
  {
    "text": "यदि॑न्द्र ब्रह्मणस्पतेऽभिद्रो॒हं चरा॑मसि ।\nप्रचे॑ता न आङ्गिर॒सो द्वि॑ष॒तां पा॒त्वंह॑सः ॥४॥",
    "index": 4,
    "shloka_num": 4
  },
  {
    "text": "अजै॑ष्मा॒द्यास॑नाम॒ चाभू॒माना॑गसो व॒यम् ।\nजा॒ग्र॒त्स्व॒प्नः सं॑क॒ल्पः पा॒पो यं द्वि॒ष्मस्तं स ऋ॑च्छतु॒ यो नो॒ द्वेष्टि॒ तमृ॑च्छतु ॥५॥",
    "index": 5,
    "shloka_num": 5
  }
]
