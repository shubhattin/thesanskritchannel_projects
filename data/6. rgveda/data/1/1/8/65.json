[
  {
    "text": "1-12",
    "index": 0,
    "shloka_num": null
  },
  {
    "text": "१२ प्रगाथ: काण्व: । इन्द्र: । गायत्री ।",
    "index": 1,
    "shloka_num": null
  },
  {
    "text": "यदि॑न्द्र॒ प्रागपा॒गुद॒ङ्न्य॑ग्वा हू॒यसे॒ नृभि॑: । आ या॑हि॒ तूय॑मा॒शुभि॑: ॥१॥",
    "index": 2,
    "shloka_num": 1
  },
  {
    "text": "यद्वा॑ प्र॒स्रव॑णे दि॒वो मा॒दया॑से॒ स्व॑र्णरे । यद्वा॑ समु॒द्रे अन्ध॑सः ॥२॥",
    "index": 3,
    "shloka_num": 2
  },
  {
    "text": "आ त्वा॑ गी॒र्भिर्म॒हामु॒रुं हु॒वे गामि॑व॒ भोज॑से । इन्द्र॒ सोम॑स्य पी॒तये॑ ॥३॥",
    "index": 4,
    "shloka_num": 3
  },
  {
    "text": "आ त॑ इन्द्र महि॒मानं॒ हर॑यो देव ते॒ मह॑: । रथे॑ वहन्तु॒ बिभ्र॑तः ॥४॥",
    "index": 5,
    "shloka_num": 4
  },
  {
    "text": "इन्द्र॑ गृणी॒ष उ॑ स्तु॒षे म॒हाँ उ॒ग्र ई॑शान॒कृत् । एहि॑ नः सु॒तं पिब॑ ॥५॥",
    "index": 6,
    "shloka_num": 5
  },
  {
    "text": "सु॒ताव॑न्तस्त्वा व॒यं प्रय॑स्वन्तो हवामहे । इ॒दं नो॑ ब॒र्हिरा॒सदे॑ ॥६॥",
    "index": 7,
    "shloka_num": 6
  },
  {
    "text": "यच्चि॒द्धि शश्व॑ता॒मसीन्द्र॒ साधा॑रण॒स्त्वम् । तं त्वा॑ व॒यं ह॑वामहे ॥७॥",
    "index": 8,
    "shloka_num": 7
  },
  {
    "text": "इ॒दं ते॑ सो॒म्यं मध्वधु॑क्ष॒न्नद्रि॑भि॒र्नर॑: । जु॒षा॒ण इ॑न्द्र॒ तत्पि॑ब ॥८॥",
    "index": 9,
    "shloka_num": 8
  },
  {
    "text": "विश्वाँ॑ अ॒र्यो वि॑प॒श्चितोऽति॑ ख्य॒स्तूय॒मा ग॑हि । अ॒स्मे धे॑हि॒ श्रवो॑ बृ॒हत् ॥९॥",
    "index": 10,
    "shloka_num": 9
  },
  {
    "text": "दा॒ता मे॒ पृष॑तीनां॒ राजा॑ हिरण्य॒वीना॑म् । मा दे॑वा म॒घवा॑ रिषत् ॥१०॥",
    "index": 11,
    "shloka_num": 10
  },
  {
    "text": "स॒हस्रे॒ पृष॑तीना॒मधि॑ श्च॒न्द्रं बृ॒हत्पृ॒थु । शु॒क्रं हिर॑ण्य॒मा द॑दे ॥११॥",
    "index": 12,
    "shloka_num": 11
  },
  {
    "text": "नपा॑तो दु॒र्गह॑स्य मे स॒हस्रे॑ण सु॒राध॑सः । श्रवो॑ दे॒वेष्व॑क्रत ॥१२॥",
    "index": 13,
    "shloka_num": 12
  }
]
