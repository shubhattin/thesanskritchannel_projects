५ दीर्घतमा औचथ्यः । अग्निः । विराट् ।
म॒हः स रा॒य एष॑ते॒ पति॒र्दन्नि॒न इ॒नस्य॒ वसु॑नः प॒द आ  ।
उप॒ ध्रज॑न्त॒मद्र॑यो वि॒धन्नित्  ॥१॥
स यो वृषा॑ न॒रां न रोद॑स्यो॒: श्रवो॑भि॒रस्ति॑ जी॒वपी॑तसर्गः  ।
प्र यः स॑स्रा॒णः शि॑श्री॒त योनौ॑  ॥२॥
आ यः पुरं॒ नार्मि॑णी॒मदी॑दे॒दत्य॑: क॒विर्न॑भ॒न्यो॒ ३ नार्वा॑  ।
सूरो॒ न रु॑रु॒क्वाञ्छ॒तात्मा॑  ॥३॥
अ॒भि द्वि॒जन्मा॒ त्री रो॑च॒नानि॒ विश्वा॒ रजां॑सि शुशुचा॒नो अ॑स्थात्  ।
होता॒ यजि॑ष्ठो अ॒पां स॒धस्थ॑श  ॥४॥
अ॒यं स होता॒ यो द्वि॒जन्मा॒ विश्वा॑ द॒धे वार्या॑णि श्रव॒स्या  ।
मर्तो॒ यो अ॑स्मै सु॒तुको॑ द॒दाश॑  ॥५॥
