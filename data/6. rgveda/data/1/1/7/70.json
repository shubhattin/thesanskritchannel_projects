[
  {
    "text": "७ मैत्रावरुणिर्वसिष्ठ: । अश्विनौ । त्रिष्टुप् ।",
    "index": 0,
    "shloka_num": null
  },
  {
    "text": "आ वि॑श्ववाराश्विना गतं न॒: प्र तत्स्थान॑मवाचि वां पृथि॒व्याम् ।",
    "index": 1,
    "shloka_num": null
  },
  {
    "text": "अश्वो॒ न वा॒जी शु॒नपृ॑ष्ठो अस्था॒दा यत्से॒दथु॑र्ध्रु॒वसे॒ न योनि॑म् ॥१॥",
    "index": 2,
    "shloka_num": 1
  },
  {
    "text": "सिष॑क्ति॒ सा वां॑ सुम॒तिश्चनि॒ष्ठाऽता॑पि घ॒र्मो मनु॑षो दुरो॒णे ।",
    "index": 3,
    "shloka_num": null
  },
  {
    "text": "यो वां॑ समु॒द्रान्त्स॒रित॒: पिप॒र्त्येत॑ग्वा चि॒न्न सु॒युजा॑ युजा॒नः ॥२॥",
    "index": 4,
    "shloka_num": 2
  },
  {
    "text": "यानि॒ स्थाना॑न्यश्विना द॒धाथे॑ दि॒वो य॒ह्वीष्वोष॑धीषु वि॒क्षु ।",
    "index": 5,
    "shloka_num": null
  },
  {
    "text": "नि पर्व॑तस्य मू॒र्धनि॒ सद॒न्तेषं॒ जना॑य दा॒शुषे॒ वह॑न्ता ॥३॥",
    "index": 6,
    "shloka_num": 3
  },
  {
    "text": "च॒नि॒ष्टं दे॑वा॒ ओष॑धीष्व॒प्सु यद्यो॒ग्या अ॒श्नवै॑थे॒ ऋषी॑णाम् ।",
    "index": 7,
    "shloka_num": null
  },
  {
    "text": "पु॒रूणि॒ रत्ना॒ दध॑तौ॒ न्य१स्मे अनु॒ पूर्वा॑णि चख्यथुर्यु॒गानि॑ ॥४॥",
    "index": 8,
    "shloka_num": 4
  },
  {
    "text": "शु॒श्रु॒वांसा॑ चिदश्विना पु॒रूण्य॒भि ब्रह्मा॑णि चक्षाथे॒ ऋषी॑णाम् ।",
    "index": 9,
    "shloka_num": null
  },
  {
    "text": "प्रति॒ प्र या॑तं॒ वर॒मा जना॑या॒ऽस्मे वा॑मस्तु सुम॒तिश्चनि॑ष्ठा ॥५॥",
    "index": 10,
    "shloka_num": 5
  },
  {
    "text": "यो वां॑ य॒ज्ञो ना॑सत्या ह॒विष्मा॑न्कृ॒तब्र॑ह्मा सम॒र्यो॒३ भवा॑ति ।",
    "index": 11,
    "shloka_num": null
  },
  {
    "text": "उप॒ प्र या॑तं॒ वर॒मा वसि॑ष्ठमि॒मा ब्रह्मा॑ण्यृच्यन्ते यु॒वभ्या॑म् ॥६॥",
    "index": 12,
    "shloka_num": 6
  },
  {
    "text": "इ॒यं म॑नी॒षा इ॒यम॑श्विना॒ गीरि॒मां सु॑वृ॒क्तिं वृ॑षणा जुषेथाम् ।",
    "index": 13,
    "shloka_num": null
  },
  {
    "text": "इ॒मा ब्रह्मा॑णि युव॒यून्य॑ग्मन्यू॒यं पा॑त स्व॒स्तिभि॒: सदा॑ नः ॥७॥",
    "index": 14,
    "shloka_num": 7
  }
]
