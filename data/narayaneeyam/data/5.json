[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "पञ्चमम् दशकम्",
        "index": 2,
        "shloka_num": null
    },
    {
        "text": "विराट् पुरुष उत्पत्तिः",
        "index": 3,
        "shloka_num": null
    },
    {
        "text": "व्यक्ताव्यक्तमिदं न किञ्चिदभवत्प्राक्प्राकृतप्रक्षये\nमायायाम् गुणसाम्यरुद्धविकृतौ त्वय्यागतायां लयम् ।\nनो मृत्युश्च तदाऽमृतं च समभून्नाह्नो न रात्रे: स्थितिः\nतत्रैकस्त्वमशिष्यथा: किल परानन्दप्रकाशात्मना ॥१॥",
        "index": 4,
        "shloka_num": 1
    },
    {
        "text": "काल: कर्म गुणाश्च जीवनिवहा विश्वं च कार्यं विभो\nचिल्लीलारतिमेयुषि त्वयि तदा निर्लीनतामाययु: ।\nतेषां नैव वदन्त्यसत्त्वमयि भो: शक्त्यात्मना तिष्ठतां\nनो चेत् किं गगनप्रसूनसदृशां भूयो भवेत्संभव: ॥२॥",
        "index": 5,
        "shloka_num": 2
    },
    {
        "text": "एवं च द्विपरार्धकालविगतावीक्षां सिसृक्षात्मिकां\nबिभ्राणे त्वयि चुक्षुभे त्रिभुवनीभावाय माया स्वयम् ।\nमायात: खलु कालशक्तिरखिलादृष्टं स्वभावोऽपि च\nप्रादुर्भूय गुणान्विकास्य विदधुस्तस्यास्सहायक्रियाम् ॥३॥",
        "index": 6,
        "shloka_num": 3
    },
    {
        "text": "मायासन्निहितोऽप्रविष्टवपुषा साक्षीति गीतो भवान्\nभेदैस्तां प्रतिबिंबतो विविशिवान् जीवोऽपि नैवापर: ।\nकालादिप्रतिबोधिताऽथ भवता संचोदिता च स्वयं\nमाया सा खलु बुद्धितत्त्वमसृजद्योऽसौ महानुच्यते ॥४॥",
        "index": 7,
        "shloka_num": 4
    },
    {
        "text": "तत्रासौ त्रिगुणात्मकोऽपि च महान् सत्त्वप्रधान: स्वयं\nजीवेऽस्मिन् खलु निर्विकल्पमहमित्युद्बोधनिष्पादक: ।\nचक्रेऽस्मिन् सविकल्पबोधकमहन्तत्त्वं महान् खल्वसौ\nसम्पुष्टं त्रिगुणैस्तमोऽतिबहुलं विष्णो भवत्प्रेरणात् ॥५॥",
        "index": 8,
        "shloka_num": 5
    },
    {
        "text": "सोऽहं च त्रिगुणक्रमात् त्रिविधतामासाद्य वैकारिको\nभूयस्तैजसतामसाविति भवन्नाद्येन सत्त्वात्मना\nदेवानिन्द्रियमानिनोऽकृत दिशावातार्कपाश्यश्विनो\nवह्नीन्द्राच्युतमित्रकान् विधुविधिश्रीरुद्रशारीरकान् ॥६॥",
        "index": 9,
        "shloka_num": 6
    },
    {
        "text": "भूमन् मानसबुद्ध्यहंकृतिमिलच्चित्ताख्यवृत्त्यन्वितं\nतच्चान्त:करणं विभो तव बलात् सत्त्वांश एवासृजत् ।\nजातस्तैजसतो दशेन्द्रियगणस्तत्तामसांशात्पुनः\nतन्मात्रं नभसो मरुत्पुरपते शब्दोऽजनि त्वद्बलात् ॥७॥",
        "index": 10,
        "shloka_num": 7
    },
    {
        "text": "शब्दाद्व्योम तत: ससर्जिथ विभो स्पर्शं ततो मारुतं\nतस्माद्रूपमतो महोऽथ च रसं तोयं च गन्धं महीम् ।\nएवं माधव पूर्वपूर्वकलनादाद्याद्यधर्मान्वितं\nभूतग्राममिमं त्वमेव भगवन् प्राकाशयस्तामसात् ॥८॥",
        "index": 11,
        "shloka_num": 8
    },
    {
        "text": "एते भूतगणास्तथेन्द्रियगणा देवाश्च जाता: पृथक्\nनो शेकुर्भुवनाण्डनिर्मितिविधौ देवैरमीभिस्तदा ।\nत्वं नानाविधसूक्तिभिर्नुतगुणस्तत्त्वान्यमून्याविशन्\nचेष्टाशक्तिमुदीर्य तानि घटयन् हैरण्यमण्डं व्यधा: ॥९॥",
        "index": 12,
        "shloka_num": 9
    },
    {
        "text": "अण्डं तत्खलु पूर्वसृष्टसलिलेऽतिष्ठत् सहस्रं समा:\nनिर्भिन्दन्नकृथाश्चतुर्दशजगद्रूपं विराडाह्वयम् ।\nसाहस्रै: करपादमूर्धनिवहैर्निश्शेषजीवात्मको\nनिर्भातोऽसि मरुत्पुराधिप स मां त्रायस्व सर्वामयात् ॥१०॥",
        "index": 13,
        "shloka_num": 10
    }
]