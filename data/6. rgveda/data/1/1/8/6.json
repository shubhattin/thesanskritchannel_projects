[
  {
    "text": "४८ वत्स: काण्व  । इन्द्र:, ४६ -४८ तिरिन्दिर: पार्शव्य:  । गायत्री  ।",
    "index": 0,
    "shloka_num": null
  },
  {
    "text": "म॒हाँ इन्द्रो॒ य ओज॑सा प॒र्जन्यो॑ वृष्टि॒माँ इ॑व  । स्तोमै॑र्व॒त्सस्य॑ वावृधे  ॥१॥",
    "index": 1,
    "shloka_num": 1
  },
  {
    "text": "प्र॒जामृ॒तस्य॒ पिप्र॑त॒: प्र यद्भर॑न्त॒ वह्न॑यः  । विप्रा॑ ऋ॒तस्य॒ वाह॑सा  ॥२॥",
    "index": 2,
    "shloka_num": 2
  },
  {
    "text": "कण्वा॒ इन्द्रं॒ यदक्र॑त॒ स्तोमै॑र्य॒ज्ञस्य॒ साध॑नम्  । जा॒मि ब्रु॑वत॒ आयु॑धम्  ॥३॥",
    "index": 3,
    "shloka_num": 3
  },
  {
    "text": "सम॑स्य म॒न्यवे॒ विशो॒ विश्वा॑ नमन्त कृ॒ष्टय॑:  । स॒मु॒द्राये॑व॒ सिन्ध॑वः  ॥४॥",
    "index": 4,
    "shloka_num": 4
  },
  {
    "text": "ओज॒स्तद॑स्य तित्विष उ॒भे यत्स॒मव॑र्तयत्  । इन्द्र॒श्चर्मे॑व॒ रोद॑सी  ॥५॥",
    "index": 5,
    "shloka_num": 5
  },
  {
    "text": "वि चि॑द्वृ॒त्रस्य॒ दोध॑तो॒ वज्रे॑ण श॒तप॑र्वणा  । शिरो॑ बिभेद वृ॒ष्णिना॑  ॥६॥",
    "index": 6,
    "shloka_num": 6
  },
  {
    "text": "इ॒मा अ॒भि प्र णो॑नुमो वि॒पामग्रे॑षु धी॒तय॑:  । अ॒ग्नेः शो॒चिर्न दि॒द्युत॑:  ॥७॥",
    "index": 7,
    "shloka_num": 7
  },
  {
    "text": "गुहा॑ स॒तीरुप॒ त्मना॒ प्र यच्छोच॑न्त धी॒तय॑:  । कण्वा॑ ऋ॒तस्य॒ धार॑या  ॥८॥",
    "index": 8,
    "shloka_num": 8
  },
  {
    "text": "प्र तमि॑न्द्र नशीमहि र॒यिं गोम॑न्तम॒श्विन॑म्  । प्र ब्रह्म॑ पू॒र्वचि॑त्तये  ॥९॥",
    "index": 9,
    "shloka_num": 9
  },
  {
    "text": "अ॒हमिद्धि पि॒तुष्परि॑ मे॒धामृ॒तस्य॑ ज॒ग्रभ॑  । अ॒हं सूर्य॑ इवाजनि  ॥१०॥",
    "index": 10,
    "shloka_num": 10
  },
  {
    "text": "अ॒हं प्र॒त्नेन॒ मन्म॑ना॒ गिर॑: शुम्भामि कण्व॒वत्  । येनेन्द्र॒: शुष्म॒मिद्द॒धे  ॥११॥",
    "index": 11,
    "shloka_num": 11
  },
  {
    "text": "ये त्वामि॑न्द्र॒ न तु॑ष्टु॒वुॠष॑यो॒ ये च॑ तुष्टु॒वुः  । ममेद्व॑र्धस्व॒ सुष्टु॑तः  ॥१२॥",
    "index": 12,
    "shloka_num": 12
  },
  {
    "text": "यद॑स्य म॒न्युरध्व॑नी॒द्वि वृ॒त्रं प॑र्व॒शो रु॒जन्  । अ॒पः स॑मु॒द्रमैर॑यत्  ॥१३॥",
    "index": 13,
    "shloka_num": 13
  },
  {
    "text": "नि शुष्ण॑ इन्द्र धर्ण॒सिं वज्रं॑ जघन्थ॒ दस्य॑वि  । वृषा॒ ह्यु॑ग्र शृण्वि॒षे  ॥१४॥",
    "index": 14,
    "shloka_num": 14
  },
  {
    "text": "न द्याव॒ इन्द्र॒मोज॑सा॒ नान्तरि॑क्षाणि व॒ज्रिण॑म्  । न वि॑व्यचन्त॒ भूम॑यः  ॥१५॥",
    "index": 15,
    "shloka_num": 15
  },
  {
    "text": "यस्त॑ इन्द्र म॒हीर॒पः स्त॑भू॒यमा॑न॒ आश॑यत्  । नि तं पद्या॑सु शिश्नथः  ॥१६॥",
    "index": 16,
    "shloka_num": 16
  },
  {
    "text": "य इ॒मे रोद॑सी म॒ही स॑मी॒ची स॒मज॑ग्रभीत्  । तमो॑भिरिन्द्र॒ तं गु॑हः  ॥१७॥",
    "index": 17,
    "shloka_num": 17
  },
  {
    "text": "य इ॑न्द्र॒ यत॑यस्त्वा॒ भृग॑वो॒ ये च॑ तुष्टु॒वुः  । ममेदु॑ग्र श्रुधी॒ हव॑म्  ॥१८॥",
    "index": 18,
    "shloka_num": 18
  },
  {
    "text": "इ॒मास्त॑ इन्द्र॒ पृश्न॑यो घृ॒तं दु॑हत आ॒शिर॑म्  । ए॒नामृ॒तस्य॑ पि॒प्युषी॑:  ॥१९॥",
    "index": 19,
    "shloka_num": 19
  },
  {
    "text": "या इ॑न्द्र प्र॒स्व॑स्त्वा॒ऽऽसा गर्भ॒मच॑क्रिरन्  । परि॒ धर्मे॑व॒ सूर्य॑म्  ॥२०॥",
    "index": 20,
    "shloka_num": 20
  },
  {
    "text": "त्वामिच्छ॑वसस्पते॒ कण्वा॑ उ॒क्थेन॑ वावृधुः  । त्वां सु॒तास॒ इन्द॑वः  ॥२१॥",
    "index": 21,
    "shloka_num": 21
  },
  {
    "text": "तवेदि॑न्द्र॒ प्रणी॑तिषू॒त प्रश॑स्तिरद्रिवः  । य॒ज्ञो वि॑तन्त॒साय्य॑:  ॥२२॥",
    "index": 22,
    "shloka_num": 22
  },
  {
    "text": "आ न॑ इन्द्र म॒हीमिषं॒ पुरं॒ न द॑र्षि॒ गोम॑तीम्  । उ॒त प्र॒जां सु॒वीर्य॑म्  ॥२३॥",
    "index": 23,
    "shloka_num": 23
  },
  {
    "text": "उ॒त त्यदा॒श्वश्व्यं॒ यदि॑न्द्र॒ नाहु॑षी॒ष्वा  । अग्रे॑ वि॒क्षु प्र॒दीद॑यत्  ॥२४॥",
    "index": 24,
    "shloka_num": 24
  },
  {
    "text": "अ॒भि व्र॒जं न त॑त्निषे॒ सूर॑ उपा॒कच॑क्षसम्  । यदि॑न्द्र मृ॒ळया॑सि नः  ॥२५॥",
    "index": 25,
    "shloka_num": 25
  },
  {
    "text": "यद॒ङ्ग त॑विषी॒यस॒ इन्द्र॑ प्र॒राज॑सि क्षि॒तीः  । म॒हाँ अ॑पा॒र ओज॑सा  ॥२६॥",
    "index": 26,
    "shloka_num": 26
  },
  {
    "text": "तं त्वा॑ ह॒विष्म॑ती॒र्विश॒ उप॑ ब्रुवत ऊ॒तये॑  । उ॒रु॒ज्रय॑स॒मिन्दु॑भिः  ॥२७॥",
    "index": 27,
    "shloka_num": 27
  },
  {
    "text": "उ॒प॒ह्व॒रे गि॑री॒णां सं॑ग॒थे च॑ न॒दीना॑म्  । धि॒या विप्रो॑ अजायत  ॥२८॥",
    "index": 28,
    "shloka_num": 28
  },
  {
    "text": "अत॑: समु॒द्रमु॒द्वत॑श्चिकि॒त्वाँ अव॑ पश्यति  । यतो॑ विपा॒न एज॑ति  ॥२९॥",
    "index": 29,
    "shloka_num": 29
  },
  {
    "text": "आदित्प्र॒त्नस्य॒ रेत॑सो॒ ज्योति॑ष्पश्यन्ति वास॒रम्  । प॒रो यदि॒ध्यते॑ दि॒वा  ॥३०॥",
    "index": 30,
    "shloka_num": 30
  },
  {
    "text": "कण्वा॑स इन्द्र ते म॒तिं विश्वे॑ वर्धन्ति॒ पौंस्य॑म्  । उ॒तो श॑विष्ठ॒ वृष्ण्य॑म्  ॥३१॥",
    "index": 31,
    "shloka_num": 31
  },
  {
    "text": "इ॒मां म॑ इन्द्र सुष्टु॒तिं जु॒षस्व॒ प्र सु माम॑व  । उ॒त प्र व॑र्धया म॒तिम्  ॥३२॥",
    "index": 32,
    "shloka_num": 32
  },
  {
    "text": "उ॒त ब्र॑ह्म॒ण्या व॒यं तुभ्यं॑ प्रवृद्ध वज्रिवः  । विप्रा॑ अतक्ष्म जी॒वसे॑  ॥३३॥",
    "index": 33,
    "shloka_num": 33
  },
  {
    "text": "अ॒भि कण्वा॑ अनूष॒ताऽऽपो॒ न प्र॒वता॑ य॒तीः  । इन्द्रं॒ वन॑न्वती म॒तिः  ॥३४॥",
    "index": 34,
    "shloka_num": 34
  },
  {
    "text": "इन्द्र॑मु॒क्थानि॑ वावृधुः समु॒द्रमि॑व॒ सिन्ध॑वः  । अनु॑त्तमन्युम॒जर॑म्  ॥३५॥",
    "index": 35,
    "shloka_num": 35
  },
  {
    "text": "आ नो॑ याहि परा॒वतो॒ हरि॑भ्यां हर्य॒ताभ्या॑म्  । इ॒ममि॑न्द्र सु॒तं पि॑ब  ॥३६॥",
    "index": 36,
    "shloka_num": 36
  },
  {
    "text": "त्वामिद्वृ॑त्रहन्तम॒ जना॑सो वृ॒क्तब॑र्हिषः  । हव॑न्ते॒ वाज॑सातये  ॥३७॥",
    "index": 37,
    "shloka_num": 37
  },
  {
    "text": "अनु॑ त्वा॒ रोद॑सी उ॒भे च॒क्रं न व॒र्त्येत॑शम्  । अनु॑ सुवा॒नास॒ इन्द॑वः  ॥३८॥",
    "index": 38,
    "shloka_num": 38
  },
  {
    "text": "मन्द॑स्वा॒ सु स्व॑र्णर उ॒तेन्द्र॑ शर्य॒णाव॑ति  । मत्स्वा॒ विव॑स्वतो म॒ती  ॥३९॥",
    "index": 39,
    "shloka_num": 39
  },
  {
    "text": "वा॒वृ॒धा॒न उप॒ द्यवि॒ वृषा॑ व॒ज्र्य॑रोरवीत्  । वृ॒त्र॒हा सो॑म॒पात॑मः  ॥४०॥",
    "index": 40,
    "shloka_num": 40
  },
  {
    "text": "ऋषि॒र्हि पू॑र्व॒जा अस्येक॒ ईशा॑न॒ ओज॑सा  । इन्द्र॑ चोष्कू॒यसे॒ वसु॑  ॥४१॥",
    "index": 41,
    "shloka_num": 41
  },
  {
    "text": "अ॒स्माकं॑ त्वा सु॒ताँ उप॑ वी॒तपृ॑ष्ठा अ॒भि प्रय॑:  । श॒तं व॑हन्तु॒ हर॑यः  ॥४२॥",
    "index": 42,
    "shloka_num": 42
  },
  {
    "text": "इ॒मां सु पू॒र्व्यां धियं॒ मधो॑र्घृ॒तस्य॑ पि॒प्युषी॑म्  । कण्वा॑ उ॒क्थेन॑ वावृधुः  ॥४३॥",
    "index": 43,
    "shloka_num": 43
  },
  {
    "text": "इन्द्र॒मिद्विम॑हीनां॒ मेधे॑ वृणीत॒ मर्त्य॑:  । इन्द्रं॑ सनि॒ष्युरू॒तये॑  ॥४४॥",
    "index": 44,
    "shloka_num": 44
  },
  {
    "text": "अ॒र्वाञ्चं॑ त्वा पुरुष्टुत प्रि॒यमे॑धस्तुता॒ हरी॑  । सो॒म॒पेया॑य वक्षतः  ॥४५॥",
    "index": 45,
    "shloka_num": 45
  },
  {
    "text": "श॒तम॒हं ति॒रिन्दि॑रे स॒हस्रं॒ पर्शा॒वा द॑दे  । राधां॑सि॒ याद्वा॑नाम्  ॥४६॥",
    "index": 46,
    "shloka_num": 46
  },
  {
    "text": "त्रीणि॑ श॒तान्यर्व॑तां स॒हस्रा॒ दश॒ गोना॑म्  । द॒दुष्प॒ज्राय॒ साम्ने॑  ॥४७॥",
    "index": 47,
    "shloka_num": 47
  },
  {
    "text": "उदा॑नट् ककु॒हो दिव॒मुष्ट्रा॑ञ्चतु॒र्युजो॒ दद॑त्  । श्रव॑सा॒ याद्वं॒ जन॑म्  ॥४८॥",
    "index": 48,
    "shloka_num": 48
  }
]
