६ वामदेवो गौतमः । इन्द्राबृहस्पती । गायत्री ।
इ॒दं वा॑मा॒स्ये॑ ह॒विः प्रि॒यमि॑न्द्राबृहस्पती  । उ॒क्थं मद॑श्च शस्यते  ॥१॥
अ॒यं वां॒ परि॑ षिच्यते॒ सोम॑ इन्द्राबृहस्पती  । चारु॒र्मदा॑य पी॒तये॑  ॥२॥
आ न॑ इन्द्राबृहस्पती गृ॒हमिन्द्र॑श्च गच्छतम्  । सो॒म॒पा सोम॑पीतये  ॥३॥
अ॒स्मे इ॑न्द्राबृहस्पती र॒यिं ध॑त्तं शत॒ग्विन॑म्  । अश्वा॑वन्तं सह॒स्रिण॑म्  ॥४॥
इन्द्रा॒बृह॒स्पती॑ व॒यं सु॒ते गी॒र्भिर्ह॑वामहे  । अ॒स्य सोम॑स्य पी॒तये॑  ॥५॥
सोम॑मिन्द्राबृहस्पती॒ पिब॑तं दा॒शुषो॑ गृ॒हे  । मा॒दये॑थां॒ तदो॑कसा  ॥६॥
