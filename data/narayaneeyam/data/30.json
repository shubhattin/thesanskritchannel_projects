[
    {
        "text": "ॐ नमो नारायणाय",
        "index": 0,
        "shloka_num": null
    },
    {
        "text": "अथ श्रीमन्नारायणीयम्",
        "index": 1,
        "shloka_num": null
    },
    {
        "text": "त्रिंशम् दशकम्",
        "index": 2,
        "shloka_num": null
    },
    {
        "text": "वामन अवतार:",
        "index": 3,
        "shloka_num": null
    },
    {
        "text": "शक्रेण संयति हतोऽपि बलिर्महात्मा\nशुक्रेण जीविततनु: क्रतुवर्धितोष्मा ।\nविक्रान्तिमान् भयनिलीनसुरां त्रिलोकीं\nचक्रे वशे स तव चक्रमुखादभीत: ॥१॥",
        "index": 4,
        "shloka_num": 1
    },
    {
        "text": "पुत्रार्तिदर्शनवशाददितिर्विषण्णा\nतं काश्यपं निजपतिं शरणं प्रपन्ना ।\nत्वत्पूजनं तदुदितं हि पयोव्रताख्यं\nसा द्वादशाहमचरत्त्वयि भक्तिपूर्णा ॥२॥",
        "index": 5,
        "shloka_num": 2
    },
    {
        "text": "तस्यावधौ त्वयि निलीनमतेरमुष्या:\nश्यामश्चतुर्भुजवपु: स्वयमाविरासी: ।\nनम्रां च तामिह भवत्तनयो भवेयं\nगोप्यं मदीक्षणमिति प्रलपन्नयासी: ॥३॥",
        "index": 6,
        "shloka_num": 3
    },
    {
        "text": "त्वं काश्यपे तपसि सन्निदधत्तदानीं\nप्राप्तोऽसि गर्भमदिते: प्रणुतो विधात्रा ।\nप्रासूत च प्रकटवैष्णवदिव्यरूपं\nसा द्वादशीश्रवणपुण्यदिने भवन्तं ॥४॥",
        "index": 7,
        "shloka_num": 4
    },
    {
        "text": "पुण्याश्रमं तमभिवर्षति पुष्पवर्षै:\nहर्षाकुले सुरगणे कृततूर्यघोषे ।\nबध्वाऽञ्जलिं जय जयेति नुत: पितृभ्यां\nत्वं तत्क्षणे पटुतमं वटुरूपमाधा: ॥५॥",
        "index": 8,
        "shloka_num": 5
    },
    {
        "text": "तावत्प्रजापतिमुखैरुपनीय मौञ्जी-\nदण्डाजिनाक्षवलयादिभिरर्च्यमान: ।\nदेदीप्यमानवपुरीश कृताग्निकार्य:\nत्वं प्रास्थिथा बलिगृहं प्रकृताश्वमेधम् ॥६॥",
        "index": 9,
        "shloka_num": 6
    },
    {
        "text": "गात्रेण भाविमहिमोचितगौरवं प्राग्\nव्यावृण्वतेव धरणीं चलयन्नयासी: ।\nछत्रं परोष्मतिरणार्थमिवादधानो\nदण्डं च दानवजनेष्विव सन्निधातुम् ॥७॥",
        "index": 10,
        "shloka_num": 7
    },
    {
        "text": "तां नर्मदोत्तरतटे हयमेधशालाम्\nआसेदुषि त्वयि रुचा तव रुद्धनेत्रै: ।\nभास्वान् किमेष दहनो नु सनत्कुमारो\nयोगी नु कोऽयमिति शुक्रमुखैश्शशङ्के ॥८॥",
        "index": 11,
        "shloka_num": 8
    },
    {
        "text": "आनीतमाशु भृगुभिर्महसाऽभिभूतै:\nत्वां रम्यरूपमसुर: पुलकावृताङ्ग: ।\nभक्त्या समेत्य सुकृती परिणिज्य पादौ\nतत्तोयमन्वधृत मूर्धनि तीर्थतीर्थम् ॥९॥",
        "index": 12,
        "shloka_num": 9
    },
    {
        "text": "प्रह्लादवंशजतया क्रतुभिर्द्विजेषु\nविश्वासतो नु तदिदं दितिजोऽपि लेभे ।\nयत्ते पदाम्बु गिरिशस्य शिरोभिलाल्यं\nस त्वं विभो गुरुपुरालय पालयेथा: ॥१०॥",
        "index": 13,
        "shloka_num": null
    }
]