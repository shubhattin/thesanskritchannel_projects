[
  {
    "text": "७ उशना काव्य:  । पवमान: सोम:  । त्रिष्टुप्  ।",
    "index": 0,
    "shloka_num": null
  },
  {
    "text": "प्रो स्य वह्नि॑: प॒थ्या॑भिरस्यान्दि॒वो न वृ॒ष्टिः पव॑मानो अक्षाः  ।",
    "index": 1,
    "shloka_num": null
  },
  {
    "text": "स॒हस्र॑धारो असद॒न्न्य१स्मे मा॒तुरु॒पस्थे॒ वन॒ आ च॒ सोम॑:  ॥१॥",
    "index": 2,
    "shloka_num": 1
  },
  {
    "text": "राजा॒ सिन्धू॑नामवसिष्ट॒ वास॑ ऋ॒तस्य॒ नाव॒मारु॑ह॒द्रजि॑ष्ठाम्  ।",
    "index": 3,
    "shloka_num": null
  },
  {
    "text": "अ॒प्सु द्र॒प्सो वा॑वृधे श्ये॒नजू॑तो दु॒ह ईं॑ पि॒ता दु॒ह ईं॑ पि॒तुर्जाम्  ॥२॥",
    "index": 4,
    "shloka_num": 2
  },
  {
    "text": "सिं॒हं न॑सन्त॒ मध्वो॑ अ॒यासं॒ हरि॑मरु॒षं दि॒वो अ॒स्य पति॑म्  ।",
    "index": 5,
    "shloka_num": null
  },
  {
    "text": "शूरो॑ यु॒त्सु प्र॑थ॒मः पृ॑च्छते॒ गा अस्य॒ चक्ष॑सा॒ परि॑ पात्यु॒क्षा  ॥३॥",
    "index": 6,
    "shloka_num": 3
  },
  {
    "text": "मधु॑पृष्ठं घो॒रम॒यास॒मश्वं॒ रथे॑ युञ्जन्त्युरुच॒क्र ऋ॒ष्वम्  ।",
    "index": 7,
    "shloka_num": null
  },
  {
    "text": "स्वसा॑र ईं जा॒मयो॑ मर्जयन्ति॒ सना॑भयो वा॒जिन॑मूर्जयन्ति  ॥४॥",
    "index": 8,
    "shloka_num": 4
  },
  {
    "text": "चत॑स्र ईं घृत॒दुह॑: सचन्ते समा॒ने अ॒न्तर्ध॒रुणे॒ निष॑त्ताः  ।",
    "index": 9,
    "shloka_num": null
  },
  {
    "text": "ता ई॑मर्षन्ति॒ नम॑सा पुना॒नास्ता ईं॑ वि॒श्वत॒: परि॑ षन्ति पू॒र्वीः  ॥५॥",
    "index": 10,
    "shloka_num": 5
  },
  {
    "text": "वि॒ष्ट॒म्भो दि॒वो ध॒रुण॑: पृथि॒व्या विश्वा॑ उ॒त क्षि॒तयो॒ हस्ते॑ अस्य  ।",
    "index": 11,
    "shloka_num": null
  },
  {
    "text": "अस॑त्त॒ उत्सो॑ गृण॒ते नि॒युत्वा॒न्मध्वो॑ अं॒शुः प॑वत इन्द्रि॒याय॑  ॥६॥",
    "index": 12,
    "shloka_num": 6
  },
  {
    "text": "व॒न्वन्नवा॑तो अ॒भि दे॒ववी॑ति॒मिन्द्रा॑य सोम वृत्र॒हा प॑वस्व  ।",
    "index": 13,
    "shloka_num": null
  },
  {
    "text": "श॒ग्धि म॒हः पु॑रुश्च॒न्द्रस्य॑ रा॒यः सु॒वीर्य॑स्य॒ पत॑यः स्याम  ॥७॥",
    "index": 14,
    "shloka_num": 7
  }
]
