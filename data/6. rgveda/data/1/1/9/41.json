[
  {
    "text": "६ मेध्यातिथि: काण्व:  । पवमान: सोम:  । गायत्री  ।",
    "index": 0,
    "shloka_num": null
  },
  {
    "text": "प्र ये गावो॒ न भूर्ण॑यस्त्वे॒षा अ॒यासो॒ अक्र॑मुः  । घ्नन्त॑: कृ॒ष्णामप॒ त्वच॑म्  ॥१॥",
    "index": 1,
    "shloka_num": 1
  },
  {
    "text": "सु॒वि॒तस्य॑ मनाम॒हेऽति॒ सेतुं॑ दुरा॒व्य॑म्  । सा॒ह्वांसो॒ दस्यु॑मव्र॒तम्  ॥२॥",
    "index": 2,
    "shloka_num": 2
  },
  {
    "text": "शृ॒ण्वे वृ॒ष्टेरि॑व स्व॒नः पव॑मानस्य शु॒ष्मिण॑:  । चर॑न्ति वि॒द्युतो॑ दि॒वि  ॥३॥",
    "index": 3,
    "shloka_num": 3
  },
  {
    "text": "आ प॑वस्व म॒हीमिषं॒ गोम॑दिन्दो॒ हिर॑ण्यवत्  । अश्वा॑व॒द्वाज॑वत्सु॒तः  ॥४॥",
    "index": 4,
    "shloka_num": 4
  },
  {
    "text": "स प॑वस्व विचर्षण॒ आ म॒ही रोद॑सी पृण  । उ॒षाः सूर्यो॒ न र॒श्मिभि॑:  ॥५॥",
    "index": 5,
    "shloka_num": 5
  },
  {
    "text": "परि॑ णः शर्म॒यन्त्या॒ धार॑या सोम वि॒श्वत॑:  । सरा॑ र॒सेव॑ वि॒ष्टप॑म्  ॥६॥",
    "index": 6,
    "shloka_num": 6
  }
]
