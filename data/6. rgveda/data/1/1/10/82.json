[
  {
    "text": "७ विश्वकर्मा भौवनः । विश्वकर्मा । त्रिष्टुप्  ।",
    "index": 0,
    "shloka_num": null
  },
  {
    "text": "चक्षु॑षः पि॒ता मन॑सा॒ हि धीरो॑ घृ॒तमे॑ने अजन॒न्नन्न॑माने  ।",
    "index": 1,
    "shloka_num": null
  },
  {
    "text": "य॒देदन्ता॒ अद॑दृहन्त॒ पूर्व॒ आदिद्द्यावा॑पृथि॒वी अ॑प्रथेताम्  ॥१॥",
    "index": 2,
    "shloka_num": 1
  },
  {
    "text": "वि॒श्वक॑र्मा॒ विम॑ना॒ आद्विहा॑या धा॒ता वि॑धा॒ता प॑र॒मोत सं॒दृक्  ।",
    "index": 3,
    "shloka_num": null
  },
  {
    "text": "तेषा॑मि॒ष्टानि॒ समि॒षा म॑दन्ति॒ यत्रा॑ सप्तऋ॒षीन्प॒र एक॑मा॒हुः  ॥२॥",
    "index": 4,
    "shloka_num": 2
  },
  {
    "text": "यो न॑: पि॒ता ज॑नि॒ता यो वि॑धा॒ता धामा॑नि॒ वेद॒ भुव॑नानि॒ विश्वा॑  ।",
    "index": 5,
    "shloka_num": null
  },
  {
    "text": "यो दे॒वानां॑ नाम॒धा एक॑ ए॒व तं स॑म्प्र॒श्नं भुव॑ना यन्त्य॒न्या  ॥३॥",
    "index": 6,
    "shloka_num": 3
  },
  {
    "text": "त आय॑जन्त॒ द्रवि॑णं॒ सम॑स्मा॒ ऋष॑य॒: पूर्वे॑ जरि॒तारो॒ न भू॒ना  ।",
    "index": 7,
    "shloka_num": null
  },
  {
    "text": "अ॒सूर्ते॒ सूर्ते॒ रज॑सि निष॒त्ते ये भू॒तानि॑ स॒मकृ॑ण्वन्नि॒मानि॑  ॥४॥",
    "index": 8,
    "shloka_num": 4
  },
  {
    "text": "प॒रो दि॒वा प॒र ए॒ना पृ॑थि॒व्या प॒रो दे॒वेभि॒रसु॑रै॒र्यदस्ति॑  ।",
    "index": 9,
    "shloka_num": null
  },
  {
    "text": "कं स्वि॒द्गर्भं॑ प्रथ॒मं द॑ध्र॒ आपो॒ यत्र॑ दे॒वाः स॒मप॑श्यन्त॒ विश्वे॑  ॥५॥",
    "index": 10,
    "shloka_num": 5
  },
  {
    "text": "तमिद्गर्भं॑ प्रथ॒मं द॑ध्र॒ आपो॒ यत्र॑ दे॒वाः स॒मग॑च्छन्त॒ विश्वे॑  ।",
    "index": 11,
    "shloka_num": null
  },
  {
    "text": "अ॒जस्य॒ नाभा॒वध्येक॒मर्पि॑तं॒ यस्मि॒न्विश्वा॑नि॒ भुव॑नानि त॒स्थुः  ॥६॥",
    "index": 12,
    "shloka_num": 6
  },
  {
    "text": "न तं वि॑दाथ॒ य इ॒मा ज॒जाना॒ऽन्यद्यु॒ष्माक॒मन्त॑रं बभूव  ।",
    "index": 13,
    "shloka_num": null
  },
  {
    "text": "नी॒हा॒रेण॒ प्रावृ॑ता॒ जल्प्या॑ चाऽसु॒तृप॑ उक्थ॒शास॑श्चरन्ति  ॥७॥",
    "index": 14,
    "shloka_num": 7
  }
]
